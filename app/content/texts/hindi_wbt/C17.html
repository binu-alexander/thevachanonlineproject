<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>पवित्र बाइबल 1 कुरिन्थियों 7</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location akshar_unicode' href='C1.html'> 1 कुरिन्थियों 7 </a>
<a class='prev' href='C16.html'>  </a>
<a class='next' href='C18.html'>  </a>
</div></div>
<div class='chapter section C17 hin2010 hin C1 akshar_unicode' dir='ltr' data-id='C17' data-nextid='C18' data-previd='C16' lang='hi'> 

<div class='c'>7</div>
<div class='s'>विवाह </div>
<div class='p'>
<span class='v C17_1' data-id='C17_1'><span class='verse1 v-num v-1'>1&nbsp;</span>अब उन बातों के बारे में जो तुमने लिखीं थीं: अच्छा यह है कि कोई पुरुष किसी स्त्री को छुए ही नहीं। </span>
<span class='v C17_2' data-id='C17_2'><span class='v-num v-2'>2&nbsp;</span>किन्तु यौन अनैतिकता की घटनाओं की सम्भावनाओं के कारण हर पुरुष की अपनी पत्नी होनी चाहिये और हर स्त्री का अपना पति। </span>
<span class='v C17_3' data-id='C17_3'><span class='v-num v-3'>3&nbsp;</span>पति को चाहिये कि पत्नी के रूप में जो कुछ पत्नी का अधिकार बनता है, उसे दे। और इसी प्रकार पत्नी को भी चाहिये कि पति को उसका यथोचित प्रदान करे। </span>
<span class='v C17_4' data-id='C17_4'><span class='v-num v-4'>4&nbsp;</span>अपने शरीर पर पत्नी का कोई अधिकार नहीं हैं बल्कि उसके पति का है। और इसी प्रकार पति का भी उसके अपने शरीर पर कोई अधिकार नहीं है, बल्कि उसकी पत्नी का है। </span>
<span class='v C17_5' data-id='C17_5'><span class='v-num v-5'>5&nbsp;</span>अपने आप को प्रार्थना में समर्पित करने के लिये थोड़े समय तक एक दूसरे से समागम न करने की आपसी सहमती को छोड़कर, एक दूसरे को संभोग से वंचित मत करो। फिर आत्म-संयम के अभाव के कारण कहीं शैतान तुम्हें किसी परीक्षा में न डाल दे, इसलिए तुम फिर समागम कर लो। </span>
<span class='v C17_6' data-id='C17_6'><span class='v-num v-6'>6&nbsp;</span>मैं यह एक छूट के रूप में कह रहा हूँ, आदेश के रूप में नहीं। </span>
<span class='v C17_7' data-id='C17_7'><span class='v-num v-7'>7&nbsp;</span>मैं तो चाहता हूँ सभी लोग मेरे जैसे होते। किन्तु हर व्यक्ति को परमेश्वर से एक विशेष बरदान मिला है। किसी का जीने का एक ढंग है तो दूसरे का दूसरा। </span></div>
<div class='p'>
<span class='v C17_8' data-id='C17_8'><span class='v-num v-8'>8&nbsp;</span>अब मुझे अविवाहितों और विधवाओं के बारे में यह कहना है:यदि वे मेरे समान अकेले ही रहें तो उनके लिए यह उत्तम रहेगा। </span>
<span class='v C17_9' data-id='C17_9'><span class='v-num v-9'>9&nbsp;</span>किन्तु यदि वे अपने आप पर काबू न रख सकें तो उन्हें विवाह कर लेना चाहिये; क्योंकि वासना की आग में जलते रहने से विवाह कर लेना अच्छा है। </span></div>
<div class='p'>
<span class='v C17_10' data-id='C17_10'><span class='v-num v-10'>10&nbsp;</span>अब जो विवाहित हैं उनको मेरा यह आदेश है, (यद्यपि यह मेरा नहीं है, बल्कि प्रभु का आदेश है) कि किसी पत्नी को अपना पति नहीं त्यागना चाहिये। </span>
<span class='v C17_11' data-id='C17_11'><span class='v-num v-11'>11&nbsp;</span>किन्तु यदि वह उसे छोड़ ही दे तो उसे फिर अनब्याहा ही रहना चाहिये या अपने पति से मेल-मिलाप कर लेना चाहिये। और ऐसे ही पति को भी अपनी पत्नी को छोड़ना नहीं चाहिये। </span></div>
<div class='p'>
<span class='v C17_12' data-id='C17_12'><span class='v-num v-12'>12&nbsp;</span>अब शेष लोगों से मेरा यह कहना है, यह मैं कह रहा हूँ न कि प्रभु यदि किसी मसीही भाई की कोई एसी पत्नी है जो इस मत में विश्वास नहीं रखती और उसके साथ रहने को सहमत है तो उसे त्याग नहीं देना चाहिये। </span>
<span class='v C17_13' data-id='C17_13'><span class='v-num v-13'>13&nbsp;</span>ऐसे ही यदि किसी स्त्री का कोई ऐसा पति है जो पंथ का विश्वासी नहीं है किन्तु उसके साथ रहने को सहमत है तो उस स्त्री को भी अपना पति त्यागना नहीं चाहिये। </span>
<span class='v C17_14' data-id='C17_14'><span class='v-num v-14'>14&nbsp;</span>क्योंकि वह अविश्वासी पति विश्वासी पत्नी से निकट संबन्धों के कारण पवित्र हो जाता है और इसी प्रकार वह अविश्वासिनी पत्नी भी अपने विश्वासी पति के निरन्तर साथ रहने से पवित्र हो जाती है। नहीं तो तुम्हारी संतान अस्वच्छ हो जाती किन्तु अब तो वे पवित्र हैं। </span></div>
<div class='p'>
<span class='v C17_15' data-id='C17_15'><span class='v-num v-15'>15&nbsp;</span>फिर भी यदि कोई अविश्वासी अलग होना चाहता है तो वह अलग हो सकता है। ऐसी स्थितियों में किसी मसीही भाई या बहन पर कोई बंधन लागू नहीं होगा। परमेश्वर ने हमें शांति के साथ रहने को बुलाया है। </span>
<span class='v C17_16' data-id='C17_16'><span class='v-num v-16'>16&nbsp;</span>हे पत्नियो, क्या तुम जानती हो? हो सकता है तुम अपने अविश्वासी पति को बचा लो। </span></div>
<div class='s'>जैसे हो, वैसे जिओ </div>
<div class='p'>
<span class='v C17_17' data-id='C17_17'><span class='v-num v-17'>17&nbsp;</span>प्रभु ने जिसको जैसा दिया है और जिसको जिस रूप में चुना है, उसे वैसे ही जीना चाहिये। सभी कलीसियों में मैं इसी का आदेश देता हूँ। </span>
<span class='v C17_18' data-id='C17_18'><span class='v-num v-18'>18&nbsp;</span>जब किसी को परमेश्वर के द्वारा बुलाया गया, तब यदि वह ख़तना युक्त था तो उसे अपना ख़तना छिपाना नहीं चाहिये। और किसी को ऐसी दशा में बुलाया गया जब वह बिना ख़तने के था तो उसका ख़तना कराना नहीं चाहिये। </span>
<span class='v C17_19' data-id='C17_19'><span class='v-num v-19'>19&nbsp;</span>ख़तना तो कुछ नहीं है, और न ही ख़तना नहीं होना कुछ है। बल्कि परमेश्वर के आदेशों का पालन करना ही सब कुछ है। </span>
<span class='v C17_20' data-id='C17_20'><span class='v-num v-20'>20&nbsp;</span>हर किसी को उसी स्थिति में रहना चाहिये, जिसमें उसे बुलाया गया है। </span>
<span class='v C17_21' data-id='C17_21'><span class='v-num v-21'>21&nbsp;</span>क्या तुझे दास के रूम में बुलाया गया है? तू इसकी चिंता मत कर। किन्तु यदि तू स्वतन्त्र हो सकता है तो आगे बढ़ और अवसर का लाभ उठा। </span>
<span class='v C17_22' data-id='C17_22'><span class='v-num v-22'>22&nbsp;</span>क्योंकि जिसे प्रभु के दास के रूप में बुलाया गया, वह तो प्रभु का स्वतन्त्र व्यक्ति है। इसी प्रकार जिसे स्वतन्त्र व्यक्ति के रूप में बुलाया गया, वह मसीह का दास है। </span>
<span class='v C17_23' data-id='C17_23'><span class='v-num v-23'>23&nbsp;</span>परमेश्वर ने कीमत चुका कर तुम्हें खरीदा है। इसलिए मनुष्यों के दास मत बनो। </span>
<span class='v C17_24' data-id='C17_24'><span class='v-num v-24'>24&nbsp;</span>हे भाईयों, तुम्हें जिस भी स्थिति में बुलाया गया है, परमेश्वर के सामने उसी स्थिति में रहो। </span></div>
<div class='s'>विवाह करने सम्बन्धी प्रश्नों के उत्तर </div>
<div class='p'>
<span class='v C17_25' data-id='C17_25'><span class='v-num v-25'>25&nbsp;</span>अविवाहितों के सम्बन्ध में प्रभु की ओर से मुझे कोई आदेश नहीं मिला है। इसीलिए मैं प्रभु की दया प्राप्त करके विश्वासनीय होने के कारण अपनी राय देता हूँ। </span>
<span class='v C17_26' data-id='C17_26'><span class='v-num v-26'>26&nbsp;</span>मैं सोचता हूँ कि इस वर्तमान संकट के कारण यही अच्छा है कि कोई व्यक्ति मेरे समान ही अकेला रहे। </span>
<span class='v C17_27' data-id='C17_27'><span class='v-num v-27'>27&nbsp;</span>यदि तुम विवाहित हो तो उससे छुटकारा पाने का यत्न मत करो। यदि तुम स्त्री से मुक्त हो तो उसे खोजो मत। </span>
<span class='v C17_28' data-id='C17_28'><span class='v-num v-28'>28&nbsp;</span>किन्तु यदि तुम्हारा जीवन विवाहित है तो तुमने कोई पाप नहीं किया है। और यदि कोई कुँवारी कन्या विवाह करती है, तो कोई पाप नहीं करती है किन्तु ऐसे लोग शारीरिक कष्ट उठायेंगे जिनसे मैं तुम्हें बचाना चाहता हूँ। </span></div>
<div class='p'>
<span class='v C17_29' data-id='C17_29'><span class='v-num v-29'>29&nbsp;</span>हे भाइयो, मैं तो यही कह रहा हूँ, वक्त बहुत थोड़ा है। इसलिए अब से आगे, जिनके पास पत्नियाँ हैं, वे ऐसे रहें, मानो उनके पास पत्नियाँ हैं ही नहीं। </span>
<span class='v C17_30' data-id='C17_30'><span class='v-num v-30'>30&nbsp;</span>और वे जो बिलख रहे हैं, वे ऐसे रहें, मानो कभी दुखी ही न हुए हों। और जो आनान्दित हैं, वे ऐसे रहें, मानो प्रसन्न ही न हुए हों। और वे जो वस्तुएँ मोल लेते हैं, ऐसे रहें मानो उनके पास कुछ भी न हो। </span>
<span class='v C17_31' data-id='C17_31'><span class='v-num v-31'>31&nbsp;</span>और जो सांसारिक सुख-विलासों का भोग कर रहे हैं, वे ऐसे रहें, मानों वे वस्तुएँ उनके लिए कोई महत्व नहीं रखतीं। क्योंकि यह संसार अपने वर्तमान स्वरूप में नाशामान है। </span></div>
<div class='p'>
<span class='v C17_32' data-id='C17_32'><span class='v-num v-32'>32&nbsp;</span>मैं चाहता हूँ आप लोग चिंताओं से मुक्त रहें। एक अविवाहित व्यक्ति प्रभु सम्बन्धी विषयों के चिंतन में लगा रहता है कि वह प्रभु को कैसे प्रसन्न करे। </span>
<span class='v C17_33' data-id='C17_33'><span class='v-num v-33'>33&nbsp;</span>किन्तु एक विवाहित व्यक्ति सांसारिक विषयों में ही लिप्त रहता है कि वह अपनी पत्नी को कैसे प्रसन्न कर सकता है। </span>
<span class='v C17_34' data-id='C17_34'><span class='v-num v-34'>34&nbsp;</span>इस प्रकार उसका व्यक्तित्व बँट जाता है। और ऐसे ही किसी अविवाहित स्त्री या कुँवारी कन्या को जिसे बस प्रभु सम्बन्धी विषयों की ही चिंता रहती है। जिससे वह अपने शरीर और अपनी आत्मा से पवित्र हो सके। किन्तु एक विवाहित स्त्री सांसारिक विषयभोगों में इस प्रकार लिप्त रहती है कि वह अपने पति को रिझाती रह सके। </span>
<span class='v C17_35' data-id='C17_35'><span class='v-num v-35'>35&nbsp;</span>ये मैं तुमसे तुम्हारे भले के लिये ही कह रहा हूँ तुम पर प्रतिबन्ध लगाने के लिये नहीं। बल्कि अच्छी व्यवस्था को हित में और इसलिए भी कि तुम चित्त की चंचलता के बिना प्रभु को समर्पित हो सको। </span></div>
<div class='p'>
<span class='v C17_36' data-id='C17_36'><span class='v-num v-36'>36&nbsp;</span>यदि कोई सोचता है कि वह अपनी युवा हो चुकी कुँवारी प्रिया के प्रति उचित नहीं कर रहा है और यदि उसकी कामभावना तीव्र है, तथा दोनों को ही आगे बढ़ कर विवाह कर लेने की आवश्यकता है, तो जैसा वह चाहता है, उसे आगे बढ़ कर वैसा कर लेना चाहिये। वह पाप नहीं कर रहा है। उन्हें विवाह कर लेना चाहिये। </span>
<span class='v C17_37' data-id='C17_37'><span class='v-num v-37'>37&nbsp;</span>किन्तु जो अपने मन में बहुत पक्का है और जिस पर कोई दबाव भी नहीं है, बल्कि जिसका अपनी इच्छाओं पर भी पूरा बस है और जिसने अपने मन में पूरा निश्चय कर लिया है कि वह अपनी प्रिया से विवाह नहीं करेगा तो वह अच्छा ही कर रहा है। </span>
<span class='v C17_38' data-id='C17_38'><span class='v-num v-38'>38&nbsp;</span>सो वह जो अपनी प्रिया से विवाह कर लेता है, अच्छा करता है और जो उससे विवाह नहीं करता, वह और भी अच्छा करता है। </span></div>
<div class='p'>
<span class='v C17_39' data-id='C17_39'><span class='v-num v-39'>39&nbsp;</span>जब तक किसी स्त्री का पति जीवित रहता है, तभी तक वह विवाह के बन्धन में बँधी होती है किन्तु यदि उसके पति देहान्त हो जाता है, तो जिसके साथ चाहे, विवाह करने, वह स्वतन्त्र है किन्तु केवल प्रभु में। </span>
<span class='v C17_40' data-id='C17_40'><span class='v-num v-40'>40&nbsp;</span>पर यदि जैसी वह है, वैसी ही रहती है तो अधिक प्रसन्न रहेगी। यह मेरा विचार है। और मैं सोचता हूँ कि मुझमें भी परमेश्वर के आत्मा का ही निवास है। </span></div></div>
<div class='footnotes'>

</div>
<div class='footer'><div class='nav'>
<a class='prev' href='C16.html'></a>
<a class='home' href='index.html'></a>
<a class='next' href='C18.html'></a>
</div></div>
</body></html>
