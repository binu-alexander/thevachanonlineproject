<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>पवित्र बाइबल यिर्मयाह 41</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location akshar_unicode' href='JR.html'> यिर्मयाह 41 </a>
<a class='prev' href='JR40.html'>  </a>
<a class='next' href='JR42.html'>  </a>
</div></div>
<div class='chapter section JR41 hin2010 hin JR akshar_unicode' dir='ltr' data-id='JR41' data-nextid='JR42' data-previd='JR40' lang='hi'> 

<div class='c'>41</div>
<div class='p'>
<span class='v JR41_1' data-id='JR41_1'><span class='verse1 v-num v-1'>1&nbsp;</span>सातवें महीने में नतन्याह (एलीशामा का पुत्र) का पुत्र इश्माएल, अहीकाम के पुत्र गदल्याह के पास आया। इश्माएल अपने दस व्यक्तियों के साथ आया। वे लोग मिस्पा नगर में आए थे। इश्माएल राजा के परिवार का सदस्य था। वह यहूदा के राजा के अधिकारियों में से एक था। इश्माएल और उसके लोगों ने गदल्याह के साथ खाना खाया। </span>
<span class='v JR41_2' data-id='JR41_2'><span class='v-num v-2'>2&nbsp;</span>जब वे साथ भोजन कर रहे थे तभी इश्माएल और उसके दस व्यक्ति उठे और अहीकाम के पुत्र गदल्याह को तलवार से मार दिया। गदल्याह वह व्यक्ति था जिसे बाबुल के राजा ने यहूदा का प्रशासक चुना था। </span>
<span class='v JR41_3' data-id='JR41_3'><span class='v-num v-3'>3&nbsp;</span>इश्माएल ने यहूदा के उन सभी लोगों को भी मार डाला जो मिस्पा में गदल्याह के साथ थे। इश्माएल ने उन कसदी सैनिकों को भी मार डाला जो गदल्याह के साथ थे। </span></div>
<div class='p'>
<span class='v JR41_4 JR41_5' data-id='JR41_4'><span class='v-num v-4-5'>4-5&nbsp;</span>गदल्याह की हत्या के एक दिन बाद अस्सी व्यक्ति मिस्पा आए। वे अन्नबलि और सुगन्धि यहोवा के मन्दिर के लिये ला रहे थे। उन अस्सी व्यक्तियों ने अपनी दाढ़ी मुड़ा रखी थी, अपने वस्त्र फाड़ डाले थे और अपने को काट रखा था। वे शकेम, शीलो और शोमरोन से आए थे। इनमें से कोई भी यह नहीं जानता था कि गदल्याह की हत्या कर दी गई है। </span>
<span class='v JR41_6' data-id='JR41_6'><span class='v-num v-6'>6&nbsp;</span>इश्माएल मिस्पा नगर से उन अस्सी व्यक्तियों से मिलने गया। उनसे मिलने जाते समय वह रोता रहा। इश्माएल उन अस्सी व्यक्तियों से मिला और उसने कहा, “अहीकाम के पुत्र गदल्याह से मिलने मेरे साथ चलो।” </span></div>
<div class='p'>
<span class='v JR41_7' data-id='JR41_7'><span class='v-num v-7'>7&nbsp;</span>वे अस्सी व्यक्ति मिस्पा नगर में गए। तब इश्माएल और उसके व्यक्तियों ने उनमें से सत्तर लोगों को मार डाला। इश्माएल और उसके व्यक्तियों ने उन सत्तर व्यक्तियों के शवों को एक गहरे हौज में डाल दिया। </span></div>
<div class='p'>
<span class='v JR41_8' data-id='JR41_8'><span class='v-num v-8'>8&nbsp;</span>किन्तु बचे हुए दस व्यक्तियों ने इश्माएल से कहा, “हमें मत मारो। हमारे पास गेहूँ और जौ है और हमारे पास तेल और शहद है। हम लोगों ने उन चीज़ों को एक खेत में छिपा रखा है।” अत: इश्माएल ने उन व्यक्तियों को छोड़ दिया। उसने अन्य लोगों के साथ उनको नहीं मारा। </span>
<span class='v JR41_9' data-id='JR41_9'><span class='v-num v-9'>9&nbsp;</span>(वह हौज बहुत बड़ा था। यह यहूदा के आसा नामक राजा द्वारा बनवाया गया था। राजा आसा ने उसे इसलिये बनाया था कि युद्ध के दिनों में नगर को उससे पानी मिलता रहे। आसा ने यह काम इस्राएल के राजा बाशा से नगर की रक्षा के लिये किया था। इश्माएल ने उस हौज में इतने शव डाले कि वह भर गया।) </span></div>
<div class='p'>
<span class='v JR41_10' data-id='JR41_10'><span class='v-num v-10'>10&nbsp;</span>इश्माएल ने मिस्पा नगर के अन्य सभी लोगों को भी पकड़ा। (उन लोगों में राजा की पुत्रियाँ और वे अन्य सभी लोग थे जो वहाँ बच गए थे। वे ऐसे लोग थे जिन्हें नबूजरदान ने गदल्याह पर नजर रखने के लिये चुना था। नबूजरदान बाबुल के राजा के विशेष रक्षकों का अधिनायक था। अत: इश्माएल ने उन लोगों को पकड़ा और अम्मोनी लोगों के देश में जाने के लिये बढ़ना आरम्भ किया।) </span></div>
<div class='p'>
<span class='v JR41_11' data-id='JR41_11'><span class='v-num v-11'>11&nbsp;</span>कारेह का पुत्र योहानान और उसके साथ के सभी सैनिक अधिकारियों ने उन सभी दुराचारों को सुना जो इश्माएल ने किये। </span>
<span class='v JR41_12' data-id='JR41_12'><span class='v-num v-12'>12&nbsp;</span>इसलिये योहानान और उसके साथ के सैनिक अधिकारियों ने अपने व्यक्तियों को लिया और नतन्याह के पुत्र इश्माएल से लड़ने गए। उन्होंने इश्माएल को उस बड़े पानी के हौज के पास पकड़ा जो गिबोन नगर में है। </span>
<span class='v JR41_13' data-id='JR41_13'><span class='v-num v-13'>13&nbsp;</span>उन बन्दियों ने जिन्हें इश्माएल ने बन्दी बनाया था, योहानान और सैनिक अधिकारियों को देखा। वे लोग अति प्रसन्न हुए। </span>
<span class='v JR41_14' data-id='JR41_14'><span class='v-num v-14'>14&nbsp;</span>तब वे सभी लोग जिन्हें इश्माएल ने मिस्पा में बन्दी बनाया था, कारेह के पुत्र योहानान के पास दौड़ पड़े। </span>
<span class='v JR41_15' data-id='JR41_15'><span class='v-num v-15'>15&nbsp;</span>किन्तु इश्माएल और उसके आठ व्यक्ति जोहानान से बच निकले। वे अम्मोनी लोगों के पास भाग गये। </span></div>
<div class='p'>
<span class='v JR41_16' data-id='JR41_16'><span class='v-num v-16'>16&nbsp;</span>अत: कारेह के पुत्र योहानान और उसके सभी सैनिक अधिकारियों ने बन्दियों को बचा लिया। इश्माएल ने गदल्याह की हत्या की थी और उन लोगों को मिस्पा से पकड़ लिया था। बचे हुए लोगों में सैनिक, स्त्रियाँ, बच्चे और अदालत के अधिकारी थे। योहानान उन्हें गिबोन नगर से वापस लाया। </span></div>
<div class='s'>मिस्र को बच निकलना </div>
<div class='p'>
<span class='v JR41_17 JR41_18' data-id='JR41_17'><span class='v-num v-17-18'>17-18&nbsp;</span>योहानान तथा अन्य सैनिक अधिकारी कसदियों से भयभीत थे। बाबुल के राजा ने गदल्याह को यहूदा का प्रशासक चुना था। किन्तु इश्माएल ने गदल्याह की हत्या कर दी थी और योहानान को भय था कि कसदी क्रोधित होंगे। अत: उन्होंने मिस्र को भाग निकलने का निश्चय किया। मिस्र के रास्ते में वे गेरथ किम्हाम में रुके। गेरथ किम्हाम बेतलेहेम नगर के पास है। </span></div></div>
<div class='footnotes'>

</div>
<div class='footer'><div class='nav'>
<a class='prev' href='JR40.html'></a>
<a class='home' href='index.html'></a>
<a class='next' href='JR42.html'></a>
</div></div>
</body></html>
