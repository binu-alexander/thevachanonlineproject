<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ 1 సమూయేలు 7</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location akshar_unicode' href='S1.html'> 1 సమూయేలు 7 </a>
<a class='prev' href='S16.html'> &#9664; </a>
<a class='next' href='S18.html'> &#9654; </a>
</div></div>
<div class='chapter section S17 tel2010 tel S1 akshar_unicode' dir='ltr' data-id='S17' data-nextid='S18' data-previd='S16' lang='te'> 

<div class='c'>7</div>
<div class='p'>
<span class='v S17_1' data-id='S17_1'><span class='verse1 v-num v-1'>1&nbsp;</span>కిర్యత్యారీము ప్రజలు వచ్చి యెహోవా పవిత్ర పెట్టెను తీసుకొని వెళ్లారు. కొండమీద ఉన్న అబీనాదాబు ఇంటికి వారు యెహోవా పెట్టెను తీసుకొని వెళ్లారు. పెట్టె విషయంలో జాగ్రత్త పుచ్చు కొనేందుకు అబీనాదాబు కుమారుడగు ఎలియాజరును వారు ప్రత్యేక క్రమం ప్రకారం ఏర్పరిచారు. </span>
<span class='v S17_2' data-id='S17_2'><span class='v-num v-2'>2&nbsp;</span>కిర్యత్యారీములో ఆ పెట్టె ఇరువది సుధీర్ఘ సంవత్సరాలుండెను. </span></div>
<div class='s'>
<span class='v S17_2' data-id='S17_2'>ఇశ్రాయేలీయులను యెహోవా రక్షించుట </span></div>
<div class='p'>
<span class='v S17_2' data-id='S17_2'>ఇశ్రాయేలు ప్రజలు మళ్లీ భక్తిశ్రద్ధలతో యెహోవా ఎదుట దుఃఖపడి ఆయనను వెదకటం మొదలు పెట్టారు. </span>
<span class='v S17_3' data-id='S17_3'><span class='v-num v-3'>3&nbsp;</span>ఇశ్రాయేలీయులనుద్దేశించి సమూయేలు ఇలా అన్నాడు: “మీ హృదయ పూర్వకంగా మీరంతా యెహోవా దగ్గరకు తిరిగి వస్తున్నట్లయితే, మీరు మీ అన్య దేవుళ్లను విడిచిపెట్టాలి. మీ అష్తారోతు<span class='note' id='footnote-227'><a href='#note-227' class='key'>*</a></span> దేవతా విగ్రహాలను విడిచి పెట్టాలి. మిమ్ములను మీరు యెహోవాకు పూర్తిగా సమర్పించుకోండి. ఆయననే ఆరాధించండి. అప్పుడాయన మిమ్మల్ని ఫిలిష్తీయుల బారినుండి తప్పిస్తాడు.” </span></div>
<div class='p'>
<span class='v S17_4' data-id='S17_4'><span class='v-num v-4'>4&nbsp;</span>అది విన్న ఇశ్రాయేలీయులు బయలు<span class='note' id='footnote-228'><a href='#note-228' class='key'>†</a></span> అష్తారోతు విగ్రహాలన్నిటినీ పారవేసారు. అప్పుడు ఇశ్రాయేలీయులంతా యెహోవాను మాత్రమే సేవించారు. </span></div>
<div class='p'>
<span class='v S17_5' data-id='S17_5'><span class='v-num v-5'>5&nbsp;</span>“ఇశ్రాయేలు వారంతా మిస్పావద్ద తప్పక సమావేశం కావాలి. అక్కడ వారి కోసం నేను యెహోవాను ప్రార్థిస్తాను” అని సమూయేలు వారితో చెప్పాడు. </span></div>
<div class='p'>
<span class='v S17_6' data-id='S17_6'><span class='v-num v-6'>6&nbsp;</span>ఇశ్రాయేలీయులు మిస్పావద్ద సమావేశం అయ్యారు. వారు నీళ్లు తెచ్చి యెహోవా ముందర పారపోసారు. (ఈ విధంగా వారు ఉపవాసం ప్రారంభించారు.) ఆ రోజు వారు ఏమీ తినకుండా ఉండి, వారి పాపాలు ఒప్పుకోవటం మొదలు పెట్టారు. “మేము యెహోవాకు వ్యతిరేకంగా పాపం చేసాము” అని వారు చెప్పారు. కనుక సమూయేలు ఇశ్రాయేలీయులకు ఒక నయాయమూర్తిగా సేవ చేయటం మిస్పాలో ప్రారంభించాడు. </span></div>
<div class='p'>
<span class='v S17_7' data-id='S17_7'><span class='v-num v-7'>7&nbsp;</span>ఇశ్రాయేలు ప్రజలు మిస్పావద్ద సమావేశమవుతున్నట్లు ఫిలిష్తీయులు విన్నారు. ఫిలిష్తీయుల పాలకులు ఇశ్రాయేలీయులపై యుద్ధానికి తరలి వచ్చారు. వారు వస్తున్నారని ఇశ్రాయేలీయులు విని, భయపడ్డారు. </span>
<span class='v S17_8' data-id='S17_8'><span class='v-num v-8'>8&nbsp;</span>వారు సమూయేలుతో “మా కొరకు ప్రభువైన దేవుని ప్రార్థించుట ఆపవద్దు. ఫిలిష్తీయుల బారినుండి మమ్మును రక్షించమని యెహోవాను వేడుము!” అని విన్నవించారు. </span></div>
<div class='p'>
<span class='v S17_9' data-id='S17_9'><span class='v-num v-9'>9&nbsp;</span>అప్పుడు సమూయేలు పాలుతాగుతున్న గొర్రెపిల్లను తీసుకుని దానిని పూర్తిగా యెహోవాకు దహన బలిగా దహించాడు. సమూయేలు ఇశ్రాయేలీయుల కోసం యెహోవాను ప్రార్థించాడు. యెహోవా అతనికి జవాబిచ్చాడు. </span>
<span class='v S17_10' data-id='S17_10'><span class='v-num v-10'>10&nbsp;</span>సమూయేలు బలి పశువును దహించుచున్నప్పుడు ఫిలిష్తీయులు ఇశ్రాయేలీయులపై యుద్ధానికి సమీపిస్తూ ఉన్నారు. కానీ యెహోవా అకస్మాత్తుగా ఒక భయంకర ఉరుమును ఫిలిష్తీయుల వద్ద కలిగించాడు. ఆ ఉరుము ఫిలిష్తీయులను భయపెట్టగా వారు కలవరపడి చిందర వందర అయ్యారు. అప్పుడు సంభవించిన యుద్ధంలో ఇశ్రాయేలీయులు ఫిలిష్తీయులను ఓడించారు. </span>
<span class='v S17_11' data-id='S17_11'><span class='v-num v-11'>11&nbsp;</span>ఇశ్రాయేలు జనం మిస్పా నుండి బయటకు వచ్చి ఫిలిష్తీయులను అందిన వారిని అందినట్లు చంపుతూ బేత్కారు వరకూ తరుముకుంటూ పోయారు. </span></div>
<div class='s'>ఇశ్రాయేలులో ప్రశాంతత </div>
<div class='p'>
<span class='v S17_12' data-id='S17_12'><span class='v-num v-12'>12&nbsp;</span>ఇదంతా జరిగిన తర్వాత సమూయేలు జ్ఞాపకార్థంగా మిస్పాకు, షేనుకు మధ్య ఒక ప్రత్యేక రాతిని నిలబెట్టాడు. దానికి సమూయేలు “సహాయ శిల”<span class='note' id='footnote-229'><a href='#note-229' class='key'>‡</a></span> అని పేరు పెట్టి, “ఇంతవరకు యెహోవా మనకు సహాయము చేసాడు అని చెప్పాడు.” </span></div>
<div class='p'>
<span class='v S17_13' data-id='S17_13'><span class='v-num v-13'>13&nbsp;</span>ఫిలిష్తీయులు ఓడించబడ్డారు. మరల వారు ఇశ్రాయేలు దేశంలోనికి అడుగు పెట్టలేదు. సమూయేలు బతికినంత కాలం యెహోవా ఫిలిష్తీయులకు వ్యతిరేకంగానే వున్నాడు. </span>
<span class='v S17_14' data-id='S17_14'><span class='v-num v-14'>14&nbsp;</span>ఫిలిష్తీయులు ఇశ్రాయేలునుండి పట్టణాలను తీసుకున్నారు. ఎక్రోను నుండి గాతు వరకుగల ప్రాంతాల్లోని పట్టణాలను ఫిలిష్తీయులు తీసుకున్నారు. అయితే ఇశ్రాయేలీయులు ఆ పట్టణాలను తిరిగి గెలుచుకున్నారు. మరియు ఈ పట్టణాల చుట్టు పక్కల ఉన్న స్థలాన్ని కూడా ఇశ్రాయేలీయులు స్వాధీనం చేసుకున్నారు. </span></div>
<div class='p'>
<span class='v S17_14' data-id='S17_14'>అంతేకాకుండా ఇశ్రాయేలీయులకు, అమోరీయులకు మధ్య శాంతి నెలకొన్నది. </span></div>
<div class='p'>
<span class='v S17_15' data-id='S17_15'><span class='v-num v-15'>15&nbsp;</span>సమూయేలు తన జీవిత కాలమంతా న్యాయమూర్తిగా ఇశ్రాయేలీయులను నడిపించాడు. </span>
<span class='v S17_16' data-id='S17_16'><span class='v-num v-16'>16&nbsp;</span>ప్రతి సంవత్సరం సమూయేలు దేశవ్యాప్తంగా సంచారం చేసేవాడు. ఇశ్రాయేలు ప్రజలకు తీర్పు చెబుతూ ఒక స్థలంనుండి మరో స్థలానికి వేళ్లేవాడు. బేతేలు, గిల్గాలు, మిస్పాకు అతడు వెళ్లాడు. కనుక ఈ స్థలాలన్నింటిలో అతడు ఇశ్రాయేలీయులకు తీర్పు చెబతూ, వారిని పాలించాడు. </span>
<span class='v S17_17' data-id='S17_17'><span class='v-num v-17'>17&nbsp;</span>కానీ సమూయేలు తన ఇల్లు ఉన్న రామకు తిరిగి వెళ్లేవాడు. రామాలో వున్న ప్రజలను కూడ సమూయేలు పాలిస్తూ, తీర్పు చెప్పేవాడు. రామాలో యెహోవాకు ఒక బలిపీఠాన్ని సమూయేలు నిర్మించాడు. </span></div></div>
<div class='footnotes'>

<span class='footnote' id='note-227'><span class='key'>* </span><a href='#footnote-227' class='backref'>7:3</a> <span class='text'> <span class="fk">అష్తారోతు </span><span class="ft">ఈ బూటకపు దేవత మనుష్యులకు సంతానం కలిగిస్తుందని కనానీ ప్రజలు భావించారు. అది వారి కామ దేవత.</span></span></span>
<span class='footnote' id='note-228'><span class='key'>† </span><a href='#footnote-228' class='backref'>7:4</a> <span class='text'> <span class="fk">బయలు </span><span class="ft">ఈ బూటకపు దేవుడు వర్షాలను, తుఫానులను రప్పించేవాడని కనానీ ప్రడల నమ్మకం. భూమి నుంచి పంటను పండేటట్టు చేసేది ఈ దేవుడే అని వారి సమ్మకం.</span></span></span>
<span class='footnote' id='note-229'><span class='key'>‡ </span><a href='#footnote-229' class='backref'>7:12</a> <span class='text'> <span class="fk">సహాయ శిల </span><span class="ft">లేక “ఎబెనెజరు.”</span></span></span>
</div>
<div class='footer'><div class='nav'>
<a class='prev' href='S16.html'>&#9664;</a>
<a class='home' href='index.html'>&#9776;</a>
<a class='next' href='S18.html'>&#9654;</a>
</div></div>
</body></html>
