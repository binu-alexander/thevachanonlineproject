<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ యెహోషువ 9</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location akshar_unicode' href='JS.html'> యెహోషువ 9 </a>
<a class='prev' href='JS8.html'> &#9664; </a>
<a class='next' href='JS10.html'> &#9654; </a>
</div></div>
<div class='chapter section JS9 tel2010 tel JS akshar_unicode' dir='ltr' data-id='JS9' data-nextid='JS10' data-previd='JS8' lang='te'> 

<div class='c'>9</div>
<div class='s'>గిబియోనులు యెహోషువకు చేసిన యుక్తి </div>
<div class='p'>
<span class='v JS9_1' data-id='JS9_1'><span class='verse1 v-num v-1'>1&nbsp;</span>యోర్దాను నదికి పశ్చిమాన ఉన్న రాజులు అందరూ ఈ సంగతులు విన్నారు. హిత్తీ, అమోరీ, కనానీ, పెరిజ్జీ, హివ్వీ, యెబూసీ ప్రజలు రాజులు వీరు. వారు కొండ దేశాల్లోనూ, మైదాన దేశాల్లోనూ నివసించారు. మధ్యధరా సముద్ర తీరంలో లెబానోను వరకూ కూడ వారు నివసించారు. </span>
<span class='v JS9_2' data-id='JS9_2'><span class='v-num v-2'>2&nbsp;</span>ఈ రాజులంతా ఏకమయ్యారు. యెహోషువ మీద, ఇశ్రాయేలు ప్రజలతో యుద్ధం చేయటానికి వారు పథకాలు వేసారు. </span></div>
<div class='p'>
<span class='v JS9_3' data-id='JS9_3'><span class='v-num v-3'>3&nbsp;</span>యెరికో, హాయి పట్టణాలను యెహోషువ జయించిన విధానాన్ని గూర్చి గిబియోను పట్టణ ప్రజలు విన్నారు. </span>
<span class='v JS9_4' data-id='JS9_4'><span class='v-num v-4'>4&nbsp;</span>కనుక వారు ఇశ్రాయేలు ప్రజలను మోసం చేయాలని నిర్ణయించారు. వారి పథకం ఇలా ఉంది: పగిలిపోయి, చినిగిపోయిన పాత ద్రాక్షారసం తిత్తులను వారు పోగుచేసారు. వారి జంతువుల వీపుల మీద ఈ పాత ద్రాక్షారసపు తిత్తులను<span class='note' id='footnote-171'><a href='#note-171' class='key'>*</a></span> వారు వేసారు. వారు చాల దూరంనుండి ప్రయాణం చేసివచ్చి నట్టు కనబడాలని ఈ పాత తిత్తులను అలా జంతువుల మీద వేసారు. </span>
<span class='v JS9_5' data-id='JS9_5'><span class='v-num v-5'>5&nbsp;</span>ఆ మనుష్యులు పాదాలకు పాత చెప్పులు తొడుక్కొన్నారు. వాళ్లు పాత బట్టలు వేసుకొన్నారు. ఎండిపోయిన విరిగిపోతున్న పాత రొట్టె కొంత వారు సంపాదించారు. అందుచేత ఆ మనుష్యులు చాలా దూరంనుండి ప్రయాణం చేసివచ్చినట్టు కనబడ్డారు. </span>
<span class='v JS9_6' data-id='JS9_6'><span class='v-num v-6'>6&nbsp;</span>అప్పుడు వాళ్లు ఇశ్రాయేలీయుల బసకు వెళ్లారు. ఈ బస గిల్గాలు దగ్గర ఉంది. </span></div>
<div class='p'>
<span class='v JS9_6' data-id='JS9_6'>ఆ మనుష్యులు యెహోషువ దగ్గరకు వెళ్లి, “మేము చాల దూరదేశం నుండి ప్రయాణం చేసి వచ్చాము. మేము మీతో శాంతి ఒడంబడిక చేసుకోవాలని కోరుతున్నాం” అని అతనితో చెప్పారు. </span></div>
<div class='p'>
<span class='v JS9_7' data-id='JS9_7'><span class='v-num v-7'>7&nbsp;</span>ఇశ్రాయేలు మనుష్యులు “ఒకవేళ మీరు మమ్మల్ని మోసం చేయాలని చూస్తున్నారేమో. ఒకవేళ మీరు మాకు దగ్గర్లోనే నివసిస్తున్నారేమో. మీరు ఎక్కడ్నుంచి వచ్చిందీ మేము తెలుసుకొనేంతవరకు మేము మీతో శాంతి ఒడంబడిక కుదుర్చుకోలేం” అని ఈ హివ్వీయుల వారుతో చెప్పారు. </span></div>
<div class='p'>
<span class='v JS9_8' data-id='JS9_8'><span class='v-num v-8'>8&nbsp;</span>హివ్వీ మనుష్యులు యెహోషువతో “మేము నీ దాసులం” అన్నారు. </span></div>
<div class='p'>
<span class='v JS9_8' data-id='JS9_8'>అయితే యెహోషువ, “మీరెవరు? మీరు ఎక్కడ్నుంచి వచ్చారు?” అని అడిగాడు. </span></div>
<div class='p'>
<span class='v JS9_9' data-id='JS9_9'><span class='v-num v-9'>9&nbsp;</span>అప్పుడు ఆ మనుష్యులు ఇలా జవాబిచ్చారు, “మేము నీ దాసులము. మేము చాలా దూరదేశం నుండి వచ్చాం. మీ యెహోవా దేవుని మహాశక్తిని గూర్చి మేము విన్నందుచేత మేము వచ్చాము. ఆయన చేసిన కార్యాలను గూర్చి మేము విన్నాము. ఈజిప్టులో ఆయన చేసిన వాటన్నింటిని గూర్చి మేము విన్నాం. </span>
<span class='v JS9_10' data-id='JS9_10'><span class='v-num v-10'>10&nbsp;</span>యోర్దాను నది తూర్పు దిశనున్న అమోరీ రాజులు ఇద్దర్ని ఆయన ఓడించినట్టు మేము విన్నాము. వాళ్లు అష్టారోతు దేశంలో హెష్బాను రాజైన సీహోను, బాషాను రాజైన ఓగు. </span>
<span class='v JS9_11' data-id='JS9_11'><span class='v-num v-11'>11&nbsp;</span>కనుక మా నాయకులు, ప్రజలు మాతో ఏమన్నారంటే, ‘మీ ప్రయాణానికి కావలనసినంత భోజనం మీతో తీసుకొని వెళ్లండి; వెళ్లి ఇశ్రాయేలు ప్రజల్ని కలువండి. మేము మీ సేవకులం, మాతో శాంతి ఒడంబడిక చేయండి అని వాళ్లతో చెప్పండి’ అన్నారు. </span></div>
<div class='p'>
<span class='v JS9_12' data-id='JS9_12'><span class='v-num v-12'>12&nbsp;</span>“మా రొట్టెలు చూడండీ. మేము ఇల్లు విడిచినప్పుడు ఇది తాజాగా వేడిగా ఉండెను. అయితే ఇప్పుడు ఇది ఎండిపోయి, పాసిపోవటం మీరు చూడగలరు. </span>
<span class='v JS9_13' data-id='JS9_13'><span class='v-num v-13'>13&nbsp;</span>మా ద్రాక్షారసం తిత్తులను చూడండి. మేము ఇల్లు విడిచినప్పుడు, అవి కొత్తవి, ద్రాక్షారసంతో నిండి ఉండినాయి. ఇప్పుడు అవి పాతబడిపోయి, పిగిలిపోతూ ఉండటం మీకు కనబడుతూనే ఉంది. మా బట్టలు, చెప్పులు చూడండి. మా దూర ప్రయాణంవల్ల మేము ధరించినవన్నీ దాదాపు పాడైపోవటం మీరు చూస్తూనే ఉన్నారు.” </span></div>
<div class='p'>
<span class='v JS9_14' data-id='JS9_14'><span class='v-num v-14'>14&nbsp;</span>ఈ మనుష్యులు చెప్పేది సత్యమో కాదో తెలుసుకోవాలి అనుకొన్నారు ఇశ్రాయేలు మనుష్యులు. కనుక వాళ్లు ఆ రొట్టెను రుచి చూసారు-కాని ఏమి చేయాలనే విషయం వారు యెహోవాను అడుగలేదు. </span>
<span class='v JS9_15' data-id='JS9_15'><span class='v-num v-15'>15&nbsp;</span>వాళ్లతో శాంతి ఒడంబడిక చేసుకొనేందుకు యెహోషువ ఒప్పుకున్నాడు. వాళ్లను బతక నిచ్చేందుకు అతడు అంగీకరించాడు. ఈ ఒడంబడికకు ఇశ్రాయేలు నాయకులు ఒప్పుకున్నారు. </span></div>
<div class='p'>
<span class='v JS9_16' data-id='JS9_16'><span class='v-num v-16'>16&nbsp;</span>మూడు రోజుల తర్వాత, ఆ మనుష్యులు వారి గుడారాలకు చాల దగ్గర్లో నివసిస్తున్నవారేనని ఇశ్రాయేలు ప్రజలు తెలుసుకొన్నారు. </span>
<span class='v JS9_17' data-id='JS9_17'><span class='v-num v-17'>17&nbsp;</span>కనుక వాళ్లు నివసిస్తున్న చోటుకు ఇశ్రాయేలు ప్రజలు వెళ్లారు. మూడవ నాడు ఆ ప్రజలు నివసిస్తున్న గిబియోను, కెఫిరా, బెయెరోతు, కిర్యత్యారీము పట్టణాలకు ఇశ్రాయేలు ప్రజలు వెళ్లారు. </span>
<span class='v JS9_18' data-id='JS9_18'><span class='v-num v-18'>18&nbsp;</span>కానీ ఇశ్రాయేలు సైన్యం ఆ పట్టణాలమీద యుద్ధం చేయోలని ప్రయత్నించలేదు. వారు ఆ ప్రజలతో శాంతి ఒడంబడిక కుదుర్చుకొన్నారు. వారు ఇశ్రాయేలీయుల యెహోవా దేవుని ఎదుట ఆ ప్రజలకు ప్రమాణం చేసారు. </span></div>
<div class='p'>
<span class='v JS9_18' data-id='JS9_18'>ఆ ప్రమాణం చేసిన నాయకులను ప్రజలంతా నిందించారు. </span>
<span class='v JS9_19' data-id='JS9_19'><span class='v-num v-19'>19&nbsp;</span>అయితే నాయకులు జవాబు చెప్పారు: “మేము మా వాగ్దానం చేసాము. ఇశ్రాయేలీయుల యెహోవా దేవుని ఎదుట మేము ప్రమాణం చేసాము. ఇప్పుడు మేము వాళ్లతో యుద్ధం చేయలేము. </span>
<span class='v JS9_20' data-id='JS9_20'><span class='v-num v-20'>20&nbsp;</span>మనము ఇలా చేయాలి. మనం వాళ్లను బతకనివ్వాలి. మనము వాళ్లకు హాని చేయకూడదు, లేదా మనం వారితో చేసిన ప్రమాణం ఉల్లంఘించిన కారణంగా యెహోవా కోపం మనమీద ఉంటుంది. </span>
<span class='v JS9_21' data-id='JS9_21'><span class='v-num v-21'>21&nbsp;</span>అందుచేత వాళ్లను బ్రతక నిద్దాం. అయితే వాళ్లు మనకు బానిసలుగా ఉంటారు. వాళ్లు మనకోసం కట్టెలు కొట్టి, మన ప్రజలందరి కోసం నీరు మోస్తారు.” అందుచేత ఆ ప్రజలకు ఇచ్చిన వాగ్దానాన్ని ఆ నాయకులు ఉల్లంఘించలేదు. </span></div>
<div class='p'>
<span class='v JS9_22' data-id='JS9_22'><span class='v-num v-22'>22&nbsp;</span>గిబియోను ప్రజలను పిలిచాడు యెహోషువ. “మీరు ఎందుకు మాతో అబద్ధం చెప్పారు? మీ దేశం మా పాళెము పక్కనే ఉంది. కానీ మీరు చాలా దూర దేశంనుండి వచ్చినట్టు మాతో చెప్పారు. </span>
<span class='v JS9_23' data-id='JS9_23'><span class='v-num v-23'>23&nbsp;</span>ఇప్పుడు మీ ప్రజలకు చాల కష్టాలు ఎదురవుతాయి. మీ ప్రజలంతా బానిసలుగా ఉంటారు. దేవుని ఆలయం కోసం వాళ్లు కట్టెలు కొట్టాలి, నీరు మోయాలి” అని అతడు చెప్పాడు. </span></div>
<div class='p'>
<span class='v JS9_24' data-id='JS9_24'><span class='v-num v-24'>24&nbsp;</span>గిబియోనీ ప్రజలు జవాబు చెప్పాడు: “మీరు మమ్మల్ని చంపేస్తారని భయంతో మేము మీకు అబద్ధం చెప్పాము. ఈ దేశం అంతా మీకు ఇచ్చేస్తానని దేవుడు తన సేవకుడు మోషేతో చెప్పినట్టు మేము విన్నాము. ఈ దేశంలో నివసిస్తున్న మనుష్యలందరినీ చంపివేయమనికూడా దేవుడు మీకు ఆజ్ఞాపించాడు. అందుకే మేము మీతో అబద్ధం చెప్పాము. </span>
<span class='v JS9_25' data-id='JS9_25'><span class='v-num v-25'>25&nbsp;</span>ఇప్పుడు మేము మీకు దాసులం మీకు సరియైనదిగా అనిపించిన ప్రకారం మీరు మాకు ఏమైనా చేయవచ్చు.” </span></div>
<div class='p'>
<span class='v JS9_26' data-id='JS9_26'><span class='v-num v-26'>26&nbsp;</span>కనుక గిబియోను ప్రజలు బానిసలు అయ్యారు. అయితే యోహషువ వారి ప్రాణాలు రక్షించాడు. ఇశ్రాయేలు ప్రజలు వాళ్లను చంపకుండా చేసాడు యెహోషువ. </span>
<span class='v JS9_27' data-id='JS9_27'><span class='v-num v-27'>27&nbsp;</span>యెహోషువ గిబియోను ప్రజలను ఇశ్రాయేలు ప్రజలకు బానిసలుగా చేసాడు. ఇశ్రాయేలు ప్రజలకోసం, యెహోవా బలిపీఠం ఎక్కడ ఉండాలని యెహోవా కోరితే అక్కడ దానికోసం వారు కట్టెలు నరికి, నీరు మోసారు. ఆ ప్రజలు నేటికీ బానిసలే. </span></div></div>
<div class='footnotes'>

<span class='footnote' id='note-171'><span class='key'>* </span><a href='#footnote-171' class='backref'>9:4</a> <span class='text'> <span class="fk">ద్రాక్షారసపు తిత్తులను </span><span class="ft">జంతువుల చర్మంతో చేసిన బుడ్డి. ఈ బుడ్డిలో ద్రాక్షారసమును నింపి వుంచుతారు.</span></span></span>
</div>
<div class='footer'><div class='nav'>
<a class='prev' href='JS8.html'>&#9664;</a>
<a class='home' href='index.html'>&#9776;</a>
<a class='next' href='JS10.html'>&#9654;</a>
</div></div>
</body></html>
