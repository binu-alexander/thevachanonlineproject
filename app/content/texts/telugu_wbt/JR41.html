<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ యిర్మీయా 41</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location akshar_unicode' href='JR.html'> యిర్మీయా 41 </a>
<a class='prev' href='JR40.html'> &#9664; </a>
<a class='next' href='JR42.html'> &#9654; </a>
</div></div>
<div class='chapter section JR41 tel2010 tel JR akshar_unicode' dir='ltr' data-id='JR41' data-nextid='JR42' data-previd='JR40' lang='te'> 

<div class='c'>41</div>
<div class='p'>
<span class='v JR41_1' data-id='JR41_1'><span class='verse1 v-num v-1'>1&nbsp;</span>ఎలీషామా మనుమడు, నెతన్యా కుమారుడు అగు ఇష్మాయేలు ఏడవ మాసంలో అహీకాము కుమారుడైన గెదల్యా వద్దకు వచ్చాడు. అతనితో తమ మనుష్యులు పదిమంది ఉన్నారు. వారు మిస్పా పట్టణానికి వచ్చారు. ఇష్మాయేలు రాజ కుటుంబంలో ఒక సభ్యుడు. యూదా రాజు అధికారులలో ఒకడు. ఇష్మాయేలు, అతని మనుష్యులు గెదల్యాతో కలిసి భోజనం చేశారు. </span>
<span class='v JR41_2' data-id='JR41_2'><span class='v-num v-2'>2&nbsp;</span>వారంతా కలిసి భోజనం చేస్తూవుండగా, ఇష్మాయేలు మరియు అతని పదిమంది మనుష్యులు లేచి అహీకాము కుమారుడైన గెదల్యాను కత్తితో పొడిచి చంపారు. గెదల్యా యూదా పాలకుడుగా బబులోను రాజుచే ఎంపిక చేయబడిన వ్యక్తి. </span>
<span class='v JR41_3' data-id='JR41_3'><span class='v-num v-3'>3&nbsp;</span>మిస్పా పట్టణంలో గెదల్యాతో ఉన్న యూదా ప్రజలందరిని కూడ ఇష్మాయేలు చంపివేశాడు. అంతేగాదు. గెదల్యాతో వున్న కల్దీయుల సైనికులను కూడ ఇష్మాయేలు చంపివేశాడు. </span></div>
<div class='p'>
<span class='v JR41_4 JR41_5' data-id='JR41_4'><span class='v-num v-4-5'>4-5&nbsp;</span>గెదల్యా హత్య గావింపబడిన మరుసటి రోజు ఎనభై మంది మనుష్యులు మిస్పాకు వచ్చారు. వారు ధాన్యపు నైవేద్యాలు, ధూపానికి సాంబ్రాణిని దేవాలయానికి తీసికొని వస్తున్నారు. ఆ ఎనభై మంది వ్యక్తులూ వారి గడ్డాలు గీయించుకొని తమ బట్టలు చింపుకొని, తమ శరీరాలను చీరుకొన్నారు<span class='note' id='footnote-854'><a href='#note-854' class='key'>*</a></span> వారు షెకెము, షిలోహు, షోమ్రోనుల నుండి వచ్చారు. వారిలో ఏ ఒక్కరికి గెదల్యా హత్య గావింపబడినట్లు తెలియదు. </span>
<span class='v JR41_6' data-id='JR41_6'><span class='v-num v-6'>6&nbsp;</span>ఆ ఎనభై మందిని కలవటానికి ఇష్మాయేలు మిస్పా పట్టణం నుండి వారికి ఎదురేగాడు. అతడు వారిని కలవటానికి వెళుతూ రోదించాడు.<span class='note' id='footnote-855'><a href='#note-855' class='key'>†</a></span> ఇష్మాయేలు ఆ ఎనభై మంది మనుష్యులనూ కలిసి కొని, “నాతో రండి. మనం అహీకాము కుమారుడైన గెదల్యాను కలుద్దాము” అని చెప్పాడు. </span>
<span class='v JR41_7' data-id='JR41_7'><span class='v-num v-7'>7&nbsp;</span>ఆ ఎనభై మంది మిస్పా పట్టణంలోకి వెళ్లారు. అప్పుడు ఇష్మాయేలు, అతని మనుష్యులు కలిసి ఆ వచ్చిన వారిలో డెబ్బయి మందిని చంపివేశారు. వారా శవాలను నీళ్లను నిల్వచేయటానికి నిర్మించిన నూయి వంటి గోతిలో పడవేశారు. </span>
<span class='v JR41_8' data-id='JR41_8'><span class='v-num v-8'>8&nbsp;</span>కాని మిగిలిన పదిమంది ఇష్మాయేలుతో, “మమ్మల్ని చంపవద్దు! మావద్ద గోధుమ, యవధాన్యాలు ఉన్నాయి. మావద్ద తైలము, తేనె కూడ ఉన్నాయి. వాటిని మేమొక పొలంలో దాచాము (వాటిని మీకు ఇస్తాము)” అని చెప్పారు. అందువల్ల ఇష్మాయేలు ఆ పది మందినీ వదిలి పెట్టాడు. ఇతరులతో పాటు అతడు వారిని చంపలేదు. </span>
<span class='v JR41_9' data-id='JR41_9'><span class='v-num v-9'>9&nbsp;</span>(ఈ నీటి గొయ్యి చాలా పెద్దది. ఆసా అనే యూదా రాజుచే అది నిర్మించబడింది. యుద్ధ కాలంలో నీటిని నిలువచేయటానికి రాజైన ఆసా<span class='note' id='footnote-856'><a href='#note-856' class='key'>‡</a></span> దానిని నిర్మింప చేశాడు. ఇశ్రాయేలు రాజైన బయషా నుండి తన పట్టణాన్ని రక్షించుకోవటానికి ఆసా ఇలా చేశాడు. అయితే ఇష్మాయేలు మాత్రం ఆ గొయ్యి నిండేవరకు దానిలో శవాలను పడవేశాడు.) </span></div>
<div class='p'>
<span class='v JR41_10' data-id='JR41_10'><span class='v-num v-10'>10&nbsp;</span>మిస్పా పట్టణంలో ఉన్న ఇతర ప్రజలందరినీ ఇష్మాయేలు పట్టుకున్నాడు. అలా పట్టుకున్న వారిలో రాజు కుమార్తెలు మరియు అక్కడ మిగిలియున్న ఇతర ప్రజలు వున్నారు. ఎవరినైతే నెబూజరదాను పాలించమని గెదల్యాను నియమించాడో, వారే ఆ ప్రజలు. నెబూజరదాను బబులోను రాజుయొక్క ప్రత్యేక అంగరక్షక దళాధిపతి. ఇష్మాయేలు తాను పట్టుకున్న ప్రజలను తీసికొని అమ్మోను దేశానికి పోవటానికి బయలు దేరాడు. </span></div>
<div class='p'>
<span class='v JR41_11' data-id='JR41_11'><span class='v-num v-11'>11&nbsp;</span>కారేహ కుమారుడైన యెహానాను మరియు అతనితో ఉన్న సైన్యాధికారులు ఇష్మాయేలు చేసిన క్రూరమైన పనులన్నిటి గురించి విన్నారు. </span>
<span class='v JR41_12' data-id='JR41_12'><span class='v-num v-12'>12&nbsp;</span>కావున యోహానాను, అతనితో వున్న సైన్యాధికారులు తమ సైనికులను వెంట తీసికొని నెతన్యా కుమారుడైన ఇష్మాయేలును ఎదుర్కోవటానికి వెళ్లారు. గిబియోను వద్ద గల పెద్ద చెరువు దగ్గర వారు ఇష్మాయేలును పట్టుకున్నారు. </span>
<span class='v JR41_13' data-id='JR41_13'><span class='v-num v-13'>13&nbsp;</span>ఇష్మాయేలును బందీలుగా పట్టుకు పోతున్న యోహానానును, సైన్యాధికారులను చూచి జనులు చాలా సంతోషించారు. </span>
<span class='v JR41_14' data-id='JR41_14'><span class='v-num v-14'>14&nbsp;</span>అప్పుడు మిస్పా పట్టణంలో ఇష్మాయేలు బందీలుగా తీసికొన్న వారంతా కారేహ కుమారుడైన యోహానాను వద్దకు పరుగెత్తారు. </span>
<span class='v JR41_15' data-id='JR41_15'><span class='v-num v-15'>15&nbsp;</span>కాని ఇష్మాయేలు మరియు అతనితో ఉన్న వారిలో ఎనిమిది మంది యోహోనాను నుండి తప్పించుకున్నారు. వారు అమ్మోనీయుల వద్దకు పారిపోయారు. </span></div>
<div class='p'>
<span class='v JR41_16' data-id='JR41_16'><span class='v-num v-16'>16&nbsp;</span>ఆ విధంగా కారేహ కుమారుడైన యోహానాను, సైనికాధికారులు బందీలను రక్షించారు. ఇష్మాయేలు గెదల్యాను హత్య చేసి ఆ ప్రజలను మిస్పా పట్టణంలో పట్టుకున్నాడు. బతికి బయటపడిన వారిలో సైనికులు, స్త్రీలు, పిల్లలు మరియు న్యాయాధికారులు వున్నారు, యెహానాను వారిని గిబియోను పట్టణం నుండి తిరిగి తీసికొని వచ్చాడు. </span></div>
<div class='s'>ఈజిప్టుకు తప్పించుకొనుట </div>
<div class='p'>
<span class='v JR41_17 JR41_18' data-id='JR41_17'><span class='v-num v-17-18'>17-18&nbsp;</span>యోహానాను, ఇతర సైనికాధికారులు కల్దీయుల విషయంలో భయపడ్డారు. బబులోను రాజు గెదల్యాను యూదా రాజ్యానికి పాలకునిగా ఎంపిక చేశాడు. కాని ఇష్మాయేలు గెదల్యాను హత్య చేశాడు. దానితో కల్దీయులకు కోపం వస్తుందేమోనని యోహానాను భయపడ్డాడు. కావున వారు ఈజిప్టుకు పారిపోవాలని నిశ్చయించుకొన్నారు. ఈజిప్టుకు పోతూ మార్గమధ్యంలో వారు గెరూతు కింహాము వద్ద ఆగారు. గెరూతు కింహాము బేత్లెహేము పట్టణం దగ్గర ఉన్నాది. </span></div></div>
<div class='footnotes'>

<span class='footnote' id='note-854'><span class='key'>* </span><a href='#footnote-854' class='backref'>41:4-5</a> <span class='text'> <span class="fk">వారి గడ్డాలు … చీరుకొన్నారు </span><span class="ft">యెరూషలేములోని తమ దేవాలయం నాశనం చేయబడినందుకు విషాద సూచకంగా వారు అలా చేశారు.</span></span></span>
<span class='footnote' id='note-855'><span class='key'>† </span><a href='#footnote-855' class='backref'>41:6</a> <span class='text'> <span class="fk">రోదించాడు </span><span class="ft">ఆలయం ధ్వంసమైనందుకు బహు విచారముగా ఉన్నట్లు ఇష్మాయేలు నటించాడు.</span></span></span>
<span class='footnote' id='note-856'><span class='key'>‡ </span><a href='#footnote-856' class='backref'>41:9</a> <span class='text'> <span class="fk">యుద్ధ … రాజైన ఆసా </span><span class="ft">రాజైన ఆసా, గెదల్యాకు 300 సంవత్సరాల ముందు నివసించాడు. మిస్సా పట్టణంలో రక్షణ ఏర్పాట్లు చేసే విషయానికి ఇది సంబంధించిది. రాజులు మొదటి గ్రంథం 15:2 చూడండి.</span></span></span>
</div>
<div class='footer'><div class='nav'>
<a class='prev' href='JR40.html'>&#9664;</a>
<a class='home' href='index.html'>&#9776;</a>
<a class='next' href='JR42.html'>&#9654;</a>
</div></div>
</body></html>
