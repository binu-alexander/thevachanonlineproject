<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ లేవీయకాండము 21</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location akshar_unicode' href='LV.html'> లేవీయకాండము 21 </a>
<a class='prev' href='LV20.html'>  </a>
<a class='next' href='LV22.html'>  </a>
</div></div>
<div class='chapter section LV21 tel2010 tel LV akshar_unicode' dir='ltr' data-id='LV21' data-nextid='LV22' data-previd='LV20' lang='te'> 

<div class='c'>21</div>
<div class='s'>యాజకుల ప్రవర్తన </div>
<div class='p'>
<span class='v LV21_1' data-id='LV21_1'><span class='verse1 v-num v-1'>1&nbsp;</span>మోషేతో యెహోవా ఇలా చెప్పాడు: </span>
<span class='v LV21_2' data-id='LV21_2'><span class='v-num v-2'>2&nbsp;</span>“యాజకులైన అహరోను కుమారులతో ఈ విషయాలు చెప్పు: అహరోను కుమారులు, యాజకులు: చనిపోయిన వారి శవాన్ని తాకి యాజకుడు అపవిత్రుడు కాకూడదు. </span>
<span class='v LV21_3' data-id='LV21_3'><span class='v-num v-3'>3&nbsp;</span>అయితే చనిపోయిన వ్యక్తి గనుక తన రక్త సంబంధీకుడైతే. అప్పుడు అతడు ఆ శవాన్ని తాకవచ్చు. చనిపోయిన వ్యక్తి యాజకుని తల్లి లేక తండ్రి, కుమారుడు లేక కుమార్తె, సోదరుడు లేక అవివాహిత సోదరి అయితే యాజకుడు అపవిత్రం కావచ్చు. (ఈ సోదరికి భర్త లేడు గనుక ఆమె అతనికి చాలా దగ్గర అవుతుంది. కనుక ఆమె మరణిస్తే, ఆమెకోసం యాజకుడు మైల పడవచ్చు). </span>
<span class='v LV21_4' data-id='LV21_4'><span class='v-num v-4'>4&nbsp;</span>కానీ చనిపోయిన వ్యక్తి యాజకుని బానిసల్లో ఒక వ్యక్తి అయితే మాత్రం యాజకుడు మైలపడకూడదు. </span></div>
<div class='p'>
<span class='v LV21_5' data-id='LV21_5'><span class='v-num v-5'>5&nbsp;</span>“యాజకులు వారి తలలు గుండు గీసికో గూడదు. యాజకులు వారి గెడ్డాల కొనలు కత్తిరించగూడదు. యాజకులు వారి దేహాల్లో ఎక్కడా కోసుకోగూడదు. </span>
<span class='v LV21_6' data-id='LV21_6'><span class='v-num v-6'>6&nbsp;</span>యాజకులు వారి దేవుని కోసం పవిత్రంగా ఉండాలి. దేవుని పేరంటే వారు భక్తి చూపించాలి. ఎందుచేతనంటే వారు నైవేద్యం, హోమం దేవునికి అర్పించువారు. కనుక వారు పవిత్రంగా ఉండాలి. </span></div>
<div class='p'>
<span class='v LV21_7' data-id='LV21_7'><span class='v-num v-7'>7&nbsp;</span>“యాజకుడు దేవుణ్ణి ప్రత్యేకంగా సేవించేవాడు. అందుచేత మరో మగవాడితో లైంగిక సంబంధం ఉన్న స్త్రీని యాజకుడు వివాహం చేసుకోగూడదు. వేశ్యనుగాని, విడువబడిన స్త్రీనిగాని యాజకుడు వివాహం చేసుకోగూడదు. </span>
<span class='v LV21_8' data-id='LV21_8'><span class='v-num v-8'>8&nbsp;</span>యాజకుడు ప్రత్యేక విధానంలో దేవుణ్ణి సేవించేవాడు. కనుక మీరు అతణ్ణి ప్రత్యేక విధానంలో చూసుకోవాలి. ఎందుచేతనంటే అతడు పవిత్ర వస్తువుల్ని మోసేవాడు గనుక. పవిత్ర రొట్టెల్ని అతడు దేవునికి తీసుకొనివస్తాడు, నేను పరిశుద్ధుడను. నేను యెహోవాను, మరియు నేను మిమ్మల్ని పరిశుద్ధులుగా చేస్తాను. </span></div>
<div class='p'>
<span class='v LV21_9' data-id='LV21_9'><span class='v-num v-9'>9&nbsp;</span>“ఒక యాజకుని కుమార్తె వేశ్య అయితే ఆమె తన పేరును నాశనం చేసికొంటుంది, తన తండ్రికి అవమానం కలిగిస్తుంది. కనుక ఆమెను కాల్చివేయాలి. </span></div>
<div class='p'>
<span class='v LV21_10' data-id='LV21_10'><span class='v-num v-10'>10&nbsp;</span>“ప్రధాన యాజకుడు తన సోదరుల్లోనుంచి ఎంపిక చేయబడినవాడు. అతని తలమీద అభిషేకతైలం పోయబడింది. ఈ విధంగా అతడు ప్రధాన యాజకునిగా ప్రత్యేక పనికి నియమించబడ్డాడు. ప్రత్యేక వస్త్రాలు ధరించేందుకు అతడు ఏర్పాటు చేయబడ్డాడు. కనుక అతడు తన విచారాన్ని బాహాటంగా చూపించే పనులు చేయకూడదు. అతడు తన తల వెంట్రుకలను చింపిరిజుట్టుగా పెరగ నివ్వకూడదు. అతడు తన బట్టలు చింపుకోగూడదు. </span>
<span class='v LV21_11' data-id='LV21_11'><span class='v-num v-11'>11&nbsp;</span>మృత దేహాన్ని తాకి అతడు అపవిత్రుడు కాకూడదు. అతని స్వంత తండ్రి, తల్లి చనిపోయినా సరే అతడు ఆ శవాన్ని తాకగూడదు. </span>
<span class='v LV21_12' data-id='LV21_12'><span class='v-num v-12'>12&nbsp;</span>ప్రధాన యాజకుడు పరిశుద్ధ స్థలంనుండి బయటకు వెళ్లగూడదు. అతడు అలా గనుకచేస్తే, అతడు అపవిత్రుడై, తర్వాత దేవుని పరిశుద్ధ స్థలాన్ని అతడు అపవిత్రం చేయవచ్చు. ప్రధాన యాజకుని తలమీద ప్రత్యేక తైలం పోయబడింది. ఇదే అతణ్ణి మిగిలిన ప్రజలకంటే ప్రత్యేకం చేసింది. నేను పరిశుద్ధుడైన యెహోవాను. </span></div>
<div class='p'>
<span class='v LV21_13' data-id='LV21_13'><span class='v-num v-13'>13&nbsp;</span>“ప్రధాన యాజకుడు కన్యగా ఉన్న స్త్రీని వివాహం చేసుకోవాలి. </span>
<span class='v LV21_14' data-id='LV21_14'><span class='v-num v-14'>14&nbsp;</span>ఇదివరకే మరొకనితో లైంగిక సంబంధాలు కలిగి ఉన్న స్త్రీని ప్రధాన యాజకుడు వివాహం చేసుకోగూడదు. ఒక వేశ్యనుగాని, విడువబడిన స్త్రీనిగాని, లేక విధవరాలిని గాని ప్రధాన యాజకుడు వివాహం చేసుకోగూడదు. ప్రధాన యాజకుడు తన స్వంత ప్రజల్లోనే ఒక కన్యను వివాహం చేసుకోవాలి. </span>
<span class='v LV21_15' data-id='LV21_15'><span class='v-num v-15'>15&nbsp;</span>ఈ విధంగా ప్రజలు అతని పిల్లలకు మర్యాదనిస్తారు. ప్రధాన యాజకుణ్ణి అతని ప్రత్యేక పని నిమిత్తం యెహోవానగు నేనే ప్రత్యేకించాను.” </span></div>
<div class='p'>
<span class='v LV21_16' data-id='LV21_16'><span class='v-num v-16'>16&nbsp;</span>మోషేతో యెహోవా చెప్పాడు: </span>
<span class='v LV21_17' data-id='LV21_17'><span class='v-num v-17'>17&nbsp;</span>“అహరోనుతో చెప్పు: నీ సంతానంలోని పిల్లలు ఎవరైనాసరే ఏదైనా శారీరక లోపం గలవారైతే వారు దేవునికి ప్రత్యేక రొట్టెలు తీసుకొని వెళ్లకూడదు. </span>
<span class='v LV21_18' data-id='LV21_18'><span class='v-num v-18'>18&nbsp;</span>అంగవిహీనం ఉన్న ఏ మనిషికూడ యాజకునిగా నాకు సేవ చేయకూడదు, నాకు బలులు అర్పించకూడదు. ఎలాంటివారు యాజకులుగా నన్ను సేవించగూడదు అంటే: గుడ్డి వాళ్లు, కుంటివాళ్లు, పాడైపోయిన ముఖం ఉన్నవాళ్లు, చేతులుగాని కాళ్లుగాని విపరీతంగా పొడవు ఉన్నవాళ్లు, </span>
<span class='v LV21_19' data-id='LV21_19'><span class='v-num v-19'>19&nbsp;</span>కాలైనా, చేయైనా విరిగినవాళ్లు, </span>
<span class='v LV21_20' data-id='LV21_20'><span class='v-num v-20'>20&nbsp;</span>గూనివాళ్లు, మరుగుజ్జువాళ్లు, కంటిలో లోపాలు ఉన్నవాళ్లు, దురద లేక చర్మ వ్యాధి ఉన్నవాళ్లు, అణగగొట్టబడిన వృషణాలు ఉన్నవాళ్లు. </span></div>
<div class='p'>
<span class='v LV21_21' data-id='LV21_21'><span class='v-num v-21'>21&nbsp;</span>“అహరోను సంతానంలో ఎవరిలోనైనా ఏదోషమైనా ఉంటే అలాంటి వ్యక్తి యెహోవాకు హోమ అర్పణలు అర్పంచకూడదు. ఆ వ్యక్తి ప్రత్యేక రొట్టెల్ని కూడా దేవునికి తీసుకొని వెళ్ల కూడదు. </span>
<span class='v LV21_22' data-id='LV21_22'><span class='v-num v-22'>22&nbsp;</span>ఆ వ్యక్తి యాజక కుటుంబంలోని వాడు గనుక అతడు పవిత్ర రొట్టెల్ని తినవచ్చును. అతి పవిత్రమైన రొట్టెల్ని కూడా అతడు తినవచ్చును. </span>
<span class='v LV21_23' data-id='LV21_23'><span class='v-num v-23'>23&nbsp;</span>కానీ అతడు మాత్రం తెరలోపలి అతి పరిశుద్ధ స్థలంలోనికి వెళ్లకూడదు, బలిపీఠం దగ్గరకు గూడ అతడు వెళ్లగూడదు. ఎందుచేతనంటే అతనిలో ఏదో తప్పు ఉంది. అతడు నా పరిశుద్ధ స్థలాన్ని అపవిత్రం చేయకూడదు. నేను యెహోవాను ఆ స్థలాల్ని పరిశుద్ధం చేస్తాను!” </span></div>
<div class='p'>
<span class='v LV21_24' data-id='LV21_24'><span class='v-num v-24'>24&nbsp;</span>కనుక అహరోనుతో, అతని కుమారులతో, ఇశ్రాయేలు ప్రజలందరితో మోషే ఈ సంగతులు చెప్పాడు. </span></div></div>
<div class='footnotes'>

</div>
<div class='footer'><div class='nav'>
<a class='prev' href='LV20.html'></a>
<a class='home' href='index.html'></a>
<a class='next' href='LV22.html'></a>
</div></div>
</body></html>
