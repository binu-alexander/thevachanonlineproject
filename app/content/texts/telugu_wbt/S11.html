<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ 1 సమూయేలు 1</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location akshar_unicode' href='S1.html'> 1 సమూయేలు 1 </a>
<a class='prev' href='RT4.html'>  </a>
<a class='next' href='S12.html'>  </a>
</div></div>
<div class='chapter section S11 tel2010 tel S1 akshar_unicode' dir='ltr' data-id='S11' data-nextid='S12' data-previd='RT4' lang='te'><div class='mt'>1 సమూయేలు  
</div>
<div class='c'>1</div>
<div class='s'>ఎల్కానా – అతని భార్యలు </div>
<div class='p'>
<span class='v S11_1' data-id='S11_1'><span class='verse1 v-num v-1'>1&nbsp;</span>ఎల్కానా అనబడే ఒక వ్యక్తి ఉండెను. అతను కొండల దేశమైన ఎఫ్రాయిములోని రామతయి మ్సోఫీము పట్టణవాసి. ఎల్కానా సూపు వంశస్థుడు. అతని తండ్రి యెరోహాము. యెరోహాము ఎలీహు యొక్క కుమారుడు. ఎలీహు తండ్రి తోహు. తోహు ఎఫ్రాయిము వంశపువాడైన సూపు కుమారుడు. </span></div>
<div class='p'>
<span class='v S11_2' data-id='S11_2'><span class='v-num v-2'>2&nbsp;</span>ఎల్కానాకు ఇద్దరు భార్యలు. మొదటి భార్య పేరు హన్నా. రెండవ భార్యపేరు పెనిన్నా. పెనిన్నా సంతానవతి. కాని హన్నాకు పిల్లలు కలుగలేదు. </span></div>
<div class='p'>
<span class='v S11_3' data-id='S11_3'><span class='v-num v-3'>3&nbsp;</span>ప్రతి సంవత్సరము ఎల్కానా రామతయి మ్సోఫీమునుండి షిలోహుకు వెళ్లి సర్వశక్తిమంతుడైన యెహోవాను ఆరాధించేవాడు. అక్కడ ఆయన బలులు కూడ అర్పించేవాడు. షిలోహులో హొప్నీ, మరియు ఫీనెహాను అనే వారిరువురు యెహోవా యాజకులుగా ఉండిరి. వారిరువురూ ఏలీ అనే ప్రధాన యాజకుని కుమారులు. </span>
<span class='v S11_4' data-id='S11_4'><span class='v-num v-4'>4&nbsp;</span>ప్రతిసారీ బలిఅర్పణలో ఒక భాగం ఎల్కానా తన భార్య పెనిన్నాకు ఇచ్చేవాడు. ఆమె కుమారులకు కూడా భాగాలు ఇచ్చేవాడు. </span>
<span class='v S11_5' data-id='S11_5'><span class='v-num v-5'>5&nbsp;</span>యెహోవా హన్నాను గొడ్రాలుగా చేసినప్పటికీ, ఎల్కానా మాత్రం ఆమెను బాగా ప్రేమించేవాడు గనుక ఆమెకు కూడ ఎల్లప్పుడు అర్పణలో సమానభాగం ఇచ్చేవాడు. </span></div>
<div class='s'>పెనిన్నా హన్నాను కలవర పెట్టుట </div>
<div class='p'>
<span class='v S11_6' data-id='S11_6'><span class='v-num v-6'>6&nbsp;</span>పెనిన్నా అదేపనిగా హన్నాను పీడిస్తూ ఆమె మనస్సుకు ఎంతో బాధ కలిగించేది. అందుకు కారణం దేవుడు ఆమెను గొడ్రాలుగా చేయటమే. </span>
<span class='v S11_7' data-id='S11_7'><span class='v-num v-7'>7&nbsp;</span>ప్రతి ఏటా ఇదిలా జరుగుతూ వచ్చింది. షిలోహులోని యెహోవా ఆలయానికి వెళ్లిన ప్రతిసారీ హన్నాను పెనిన్నా కించపరిచేది. ఒకరోజు ఎల్కానా బలి అర్పించుచుండగా హన్నా ఏడ్వసాగింది. భోజనం కూడా చేయలేదు. </span>
<span class='v S11_8' data-id='S11_8'><span class='v-num v-8'>8&nbsp;</span>ఆమె భర్త ఎల్కానా, “ఎందుకు విచారిస్తున్నావనీ, ఎందుకు తినటం లేదనీ, ఎందుకు దుఃఖంతో ఉన్నావనీ ఆమెను అడిగాడు. నీకు నేను ఉన్నాను, నేను నీ భర్తను. పదిమంది కొడుకులకంటె నేను నీకు ఎక్కువ” అని కూడ ఓదార్చాడు. </span></div>
<div class='s'>హన్నా ప్రార్థన </div>
<div class='p'>
<span class='v S11_9' data-id='S11_9'><span class='v-num v-9'>9&nbsp;</span>హన్నా అన్న పానాలు పుచ్చుకొన్న తర్వాత, యెహోవాను ప్రార్థించటానికి వెళ్లింది. యెహోవా పవిత్ర ఆలయ ద్వారం పక్కనే యాజకుడు ఏలీ ఆసీనుడైవున్నాడు. </span>
<span class='v S11_10' data-id='S11_10'><span class='v-num v-10'>10&nbsp;</span>హన్నా మిక్కిలి విచారంతో ఉంది. చాలా దుఃఖించి దేవుణ్ణి ప్రార్థించింది. </span>
<span class='v S11_11' data-id='S11_11'><span class='v-num v-11'>11&nbsp;</span>ఒక పెద్ద మొక్కుబడి మొక్కింది. “సర్వశక్తిమంతుడవైన యెహోవా దేవా, నేను ఎంత దుఃఖంలో వున్నానో చూడు. నన్ను జ్ఞాపకముంచుకో! నన్ను మర్చిపోవద్దు. నాకొక కుమారుని కలుగజేస్తే వానిని నేను తిరిగి నీ సేవకై జీవితాంతం విడిచి పెడ్తాను. పైగా అతడు మద్యపానాది<span class='note' id='footnote-212'><a href='#note-212' class='key'>*</a></span> వ్యసనాలకు లోనుగాడు. అతడు నాజీరవుతాడు. మరియు అతని తలవెంట్రుకలు ఎవ్వరూ కత్తిపట్టి తీయరు”<span class='note' id='footnote-213'><a href='#note-213' class='key'>†</a></span> అని కోరుకున్నది. </span></div>
<div class='p'>
<span class='v S11_12' data-id='S11_12'><span class='v-num v-12'>12&nbsp;</span>ఆ విధంగా హన్నా ప్రార్థనలో ఉన్నంతసేపూ ఏలీ ఆమె నోటిని గమనిస్తూ ఉన్నాడు. </span>
<span class='v S11_13' data-id='S11_13'><span class='v-num v-13'>13&nbsp;</span>హన్నా అంతరంగంలోనే ప్రార్థిస్తూవుంది. ఆమె పెదవులు కదిలాయి గాని ఆమె గొంతు విప్పలేదు. అందుచేత హన్నా మద్యం సేవించి వుంటుందని ఏలీ భావించాడు. </span>
<span class='v S11_14' data-id='S11_14'><span class='v-num v-14'>14&nbsp;</span>“మద్యం తాగటం మానివేయి. నీ ద్రాక్షా రసాన్ని పారబోయి” అని హన్నాతో ఏలీ చెప్పాడు. </span></div>
<div class='p'>
<span class='v S11_15' data-id='S11_15'><span class='v-num v-15'>15&nbsp;</span>“లేదయ్యా, నేను ద్రాక్షారసం గాని, మరేదిగాని సేవించలేదు. నేను నా సమస్యలన్నీ యెహోవాతో చెప్పుకుంటున్నాను. </span>
<span class='v S11_16' data-id='S11_16'><span class='v-num v-16'>16&nbsp;</span>నేనొక చెడ్డ స్త్రీ నని తలంచవద్దు. ఇంత ఎక్కువ సేపు నేను ప్రార్థన చేస్తూ ఉన్నానంటే నాకు ఎన్నో బాధలు, అంతులేని దుఃఖం ఉన్నాయి” అని హన్నా సమాధాన మిచ్చింది. </span></div>
<div class='p'>
<span class='v S11_17' data-id='S11_17'><span class='v-num v-17'>17&nbsp;</span>అంతట ఏలీ, “నీవు సమాధానంతో వెళ్లు. ఇశ్రాయేలు దేవుడు నీ కోర్కెలను నెరవేర్చునుగాక” అని హన్నాను పంపివేశాడు. </span></div>
<div class='p'>
<span class='v S11_18' data-id='S11_18'><span class='v-num v-18'>18&nbsp;</span>“నామీద దయ ఉంచండి” అని చెప్పి హన్నా వెళ్లి, కొంచెం ఆహారం తీసుకున్నది. ఆ తరువాత ఆమె మరెప్పుడూ అంత మనోవేదన చెందలేదు. </span></div>
<div class='p'>
<span class='v S11_19' data-id='S11_19'><span class='v-num v-19'>19&nbsp;</span>మరునాటి తెల్లవారు ఝామునే ఎల్కానా కుటుంబ సభ్యులంతా లేచి దేవుని ఆరాధించి రామాలో ఉన్న తమ ఇంటికి వెళ్లిపోయారు. </span></div>
<div class='s'>
<span class='v S11_19' data-id='S11_19'>సమూయేలు జననం </span></div>
<div class='p'>
<span class='v S11_19' data-id='S11_19'>ఎల్కానా తన భార్య హన్నాతో శయనించాడు. హన్నాను యెహోవా జ్ఞాపకము చేసుకున్నాడు. </span>
<span class='v S11_20' data-id='S11_20'><span class='v-num v-20'>20&nbsp;</span>మరు సంవత్సరం సమయానికి హన్నా గర్భవతియై, ఒక కుమారుని కని తన కుమారునికి సమూయేలు<span class='note' id='footnote-214'><a href='#note-214' class='key'>‡</a></span> అని పేరు పెట్టింది. “వీనిపేరు సమూయేలు. ఎందుకంటే వీని కొరకు నేను యెహోవాని ప్రార్థించాను. ఆయన నా ప్రార్థన ఆలకించాడు” అని అన్నది హన్న. </span></div>
<div class='p'>
<span class='v S11_21' data-id='S11_21'><span class='v-num v-21'>21&nbsp;</span>ఆ సంవత్సరం ఎల్కానా సకుటుంబంగా షిలోహుకు వెళ్లి యెహోవాకు బలులు సమర్చించి మొక్కిన మొక్కలు తీర్చేందుకు వెళ్లారు. </span>
<span class='v S11_22' data-id='S11_22'><span class='v-num v-22'>22&nbsp;</span>కాని ఈ సారి ఎల్కానాతో హన్నా వెళ్లలేదు. “బిడ్డకు ఆహారం తినే వయస్సు వచ్చిన్నపుడు షిలోహుకు తీసుకుని వెళతాను. అప్పుడతనిని దేవునికి అంకితం చేస్తాను. అతడు నాజీరు అవుతాడు. అది మొదలు శాశ్వతంగా షిలోహులో ఉండిపోతాడు” అని హన్నా ఎల్కానాకు చెప్పింది. </span></div>
<div class='p'>
<span class='v S11_23' data-id='S11_23'><span class='v-num v-23'>23&nbsp;</span>“నీకు ఎలా మంచిదనిపిస్తే అలా చేయి. కుమారుడు స్వయంగా ఆహారం తినగలిగే వయస్సు వచ్చే వరకు ఇంటివద్దనే ఉండు. యెహోవా తన వాగ్దానం నెరవేర్చునుగాక” అని ఆమె భర్త ఎల్కానా అన్నాడు. తన కుమారుని పెంచుతూ హన్నా ఇంటి వద్దనే ఉండి పోయింది. </span></div>
<div class='s'>హన్నా సమూయేలును షిలోహులోని ఏలీ వద్దకు కొనిపోవటం </div>
<div class='p'>
<span class='v S11_24' data-id='S11_24'><span class='v-num v-24'>24&nbsp;</span>బాలునికి స్వయంగా అన్నం తినే వయస్సు వచ్చినప్పుడు హన్నా అతనిని షిలోహులోని యెహోవా ఆలయానికి తీసుకుని వెళ్లింది. తనతోపాటు మూడు సంవత్సరాల గిత్తదూడను, అరబస్తా పిండిని, ఒక ద్రాక్షారసం సీసాను తీసుకుని వెళ్లినది. </span></div>
<div class='p'>
<span class='v S11_25' data-id='S11_25'><span class='v-num v-25'>25&nbsp;</span>యెహోవా ముందరకు వెళ్లి ఎల్కానా యథావిధిగా కోడెదూడను యెహోవాకు బలిగా వధించాడు. అప్పుడు హన్నా బాలుని ఏలీ వద్దకు తీసుకుని వెళ్లింది. </span>
<span class='v S11_26' data-id='S11_26'><span class='v-num v-26'>26&nbsp;</span>అప్పుడామె ఏలీతో, “అయ్యా, నీ జీవము తోడుగా చెప్పుచున్నాను; నేను గతంలో నీ చెంత నిలబడి యెహోవాకి ప్రార్థించిన స్త్రీనే, </span>
<span class='v S11_27' data-id='S11_27'><span class='v-num v-27'>27&nbsp;</span>ఈ బిడ్డ కోసమే నేను ప్రార్థించాను. యెహోవా నా ప్రార్థన ఆలకించి ఈ బిడ్డను నాకు ప్రసాదించాడు. </span>
<span class='v S11_28' data-id='S11_28'><span class='v-num v-28'>28&nbsp;</span>ఇప్పుడు ఈ బిడ్డను తిరిగి యెహోవాకు ఇస్తున్నాను. వీడు జీవితాంతం యోహోవా సేవలో నిమగ్నమై ఉంటాడు” అని అన్నది. </span></div>
<div class='p'>
<span class='v S11_28' data-id='S11_28'>హన్న తన కుమారుని అక్కడ వదిలి<span class='note' id='footnote-215'><a href='#note-215' class='key'>§</a></span> యెహోవాను ఆరాధించింది. </span></div></div>
<div class='footnotes'>

<span class='footnote' id='note-212'><span class='key'>* </span><a href='#footnote-212' class='backref'>1:11</a> <span class='text'> <span class="fk">మద్యపానాది </span><span class="ft">ప్రాచీన గ్రీకు అనువాదంలో ఈ మాటలు చేర్చబడ్డాయి.</span></span></span>
<span class='footnote' id='note-213'><span class='key'>† </span><a href='#footnote-213' class='backref'>1:11</a> <span class='text'> <span class="fk">తలవెంట్రుకలు … తీయరు </span><span class="ft">జుట్టు తీయననీ, మత్తు పానీయాలు ముట్టననీ శపధం చేసేవారిని నాజీరులని అంటారు. చూడు: సంఖ్యాకాండం 6:5. వీరు తమ జీవితాలను దేవుని సేవకు అంకితం చేసినవారు.</span></span></span>
<span class='footnote' id='note-214'><span class='key'>‡ </span><a href='#footnote-214' class='backref'>1:20</a> <span class='text'> <span class="fk">సమూయేలు </span><span class="ft">అతని పేరు “దేవుడు” అని లేక “అతడు దేవునినుండి” వచ్చాడు అని అర్థం. కానీ హెబ్రీ భాషలో “అడుగుట” అని అర్థంవచ్చే పదాల గారడి ఉంది.</span></span></span>
<span class='footnote' id='note-215'><span class='key'>§ </span><a href='#footnote-215' class='backref'>1:28</a> <span class='text'> <span class="fk">తన … వదిలి </span><span class="ft">ప్రాచీన గ్రీకు ప్రతులలో ఈ వాక్యం పొందుపర్చబడింది.</span></span></span>
</div>
<div class='footer'><div class='nav'>
<a class='prev' href='RT4.html'></a>
<a class='home' href='index.html'></a>
<a class='next' href='S12.html'></a>
</div></div>
</body></html>
