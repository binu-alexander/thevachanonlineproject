<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ అపొస్తలుల కార్యములు 6</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location akshar_unicode' href='AC.html'> అపొస్తలుల కార్యములు 6 </a>
<a class='prev' href='AC5.html'>  </a>
<a class='next' href='AC7.html'>  </a>
</div></div>
<div class='chapter section AC6 tel2010 tel AC akshar_unicode' dir='ltr' data-id='AC6' data-nextid='AC7' data-previd='AC5' lang='te'> 

<div class='c'>6</div>
<div class='s'>ఏడుగురిని ఎన్నుకోవటం </div>
<div class='p'>
<span class='v AC6_1' data-id='AC6_1'><span class='verse1 v-num v-1'>1&nbsp;</span>యేసు అనుచరుల సంఖ్య పెరుగుతూ ఉంది. ఆ రోజుల్లో గ్రీకు భాషలో మాట్లాడే యూదులు హీబ్రూ భాష మాట్లాడే యూదులతో, “మా వితంతువుల్ని ప్రతి రోజు చేసే దానాల విషయంలో సరిగ్గా చూడటం లేదు” అని తగువు పెట్టుకొన్నారు. </span></div>
<div class='p'>
<span class='v AC6_2' data-id='AC6_2'><span class='v-num v-2'>2&nbsp;</span>అందువల్ల ఆ పన్నెండు మంది అపొస్తలులు అనుచరులందర్ని సమావేశ పరిచి ఈ విధంగా అన్నారు: “అన్నదానాల విషయం చూడటానికోసం మేము దేవుని సందేశం యొక్క బోధన విషయంలో అశ్రద్ధ వహించటం మంచిది కాదు. </span>
<span class='v AC6_3' data-id='AC6_3'><span class='v-num v-3'>3&nbsp;</span>సోదరులారా! పవిత్రాత్మ సంపూర్ణంగాగల వాళ్ళను, పూర్ణ జ్ఞానం కలవాళ్ళను ఏడుగురిని మీలోనుండి ఎన్నుకోండి. ఈ బాధ్యత వాళ్ళకప్పగిస్తాం. </span>
<span class='v AC6_4' data-id='AC6_4'><span class='v-num v-4'>4&nbsp;</span>మేము మా కాలాన్ని ప్రార్థనలకు, దేవుని సందేశాన్ని ఉపదేశించటానికి వినియోగిస్తాము.” </span></div>
<div class='p'>
<span class='v AC6_5' data-id='AC6_5'><span class='v-num v-5'>5&nbsp;</span>అపొస్తలులు చెప్పింది వాళ్ళకందరికీ బాగా నచ్చింది. వాళ్ళు స్తెఫనును ఎన్నుకొన్నారు. స్తెఫను దేవుని పట్ల గొప్ప విశ్వాసం గలవాడు. అతనిలో పవిత్రాత్మ సంపూర్ణంగా ఉంది. అతణ్ణే కాక ఫిలిప్పును, ప్రొకొరును, నీకానోరును, తీమోనును, పర్మెనాసును, నీకొలాసును కూడా ఎన్నుకొన్నారు. ఈ నీకొలాసు అంతియొకయకు చెందినవాడు. పూర్వం యూదుల మతంలో చేరినవాడు. </span>
<span class='v AC6_6' data-id='AC6_6'><span class='v-num v-6'>6&nbsp;</span>ప్రజలు వీళ్ళను అపొస్తలుల ముందుకు పిలుచుకొని వచ్చారు. అపొస్తలులు ప్రార్థించి తమ చేతుల్ని వాళ్ళపై ఉంచారు. </span></div>
<div class='p'>
<span class='v AC6_7' data-id='AC6_7'><span class='v-num v-7'>7&nbsp;</span>దేవుని సందేశం ప్రచారమైంది. యెరూషలేములో శిష్యుల సంఖ్య బాగా పెరిగిపోయింది. చాలా మంది యాజకులు విశ్వసించారు. </span></div>
<div class='s'>స్తెఫనును బంధించటం </div>
<div class='p'>
<span class='v AC6_8' data-id='AC6_8'><span class='v-num v-8'>8&nbsp;</span>దేవుని నుండి సంపూర్ణమైన శక్తిని, అనుగ్రహాన్ని పొందిన స్తెఫను ప్రజల సమక్షంలో గొప్ప అద్భుతాలు చేసాడు. అద్భుతమైన చిహ్నాలు చూపాడు. </span>
<span class='v AC6_9' data-id='AC6_9'><span class='v-num v-9'>9&nbsp;</span>కాని స్వతంత్రుల సమాజమని పిలువబడే సమాజానికి చెందిన కొందరు యూదులు స్తెఫనుతో వాదన పెట్టుకొన్నారు. వీళ్ళలో కురేనీ, అలెక్సంద్రియ పట్టణాలకు చెందిన యూదులు, కిలికియ, ఆసియ ప్రాంతాలకు చెందిన యూదులు కూడా ఉన్నారు. </span>
<span class='v AC6_10' data-id='AC6_10'><span class='v-num v-10'>10&nbsp;</span>కాని మాట్లాడటానికి పవిత్రాత్మ అతనికి తెలివినిచ్చాడు. కనుక అతని మాటలకు వాళ్ళు ఎదురు చెప్పలేకపోయారు. </span></div>
<div class='p'>
<span class='v AC6_11' data-id='AC6_11'><span class='v-num v-11'>11&nbsp;</span>ఆ తర్వాత యూదులు కొందరిని పురికొలిపి, “ఈ స్తెఫను, మోషేను, దేవుణ్ణి దూషిస్తూ మాట్లాడటం మేము విన్నాము” అని చెప్పమన్నారు. </span>
<span class='v AC6_12' data-id='AC6_12'><span class='v-num v-12'>12&nbsp;</span>అదే విధంగా ప్రజల్ని, పెద్దల్ని, పండితుల్ని, కూడా పురికొలిపి పంపారు. ఆ తదుపరి స్తెఫన్ను బంధించి మహాసభ ముందుకు తెచ్చారు. </span></div>
<div class='p'>
<span class='v AC6_13 AC6_14' data-id='AC6_13'><span class='v-num v-13-14'>13-14&nbsp;</span>తప్పుడు సాక్ష్యాలు తెచ్చి, “యితడు ఈ పవిత్ర స్థానాన్ని గురించి, ధర్మశాస్త్రాన్ని గురించి ఎదిరిస్తూ మాట్లాడటం మానుకోడు. ఎందుకంటే, నజరేతు నివాసి యేసు ఈ ప్రాంతాన్ని నాశనం చేస్తాడని, మోషే మనకందించిన ఆచారాన్ని మారుస్తాడని చెప్పటం మేము విన్నాము” అని వాళ్ళతో చెప్పించారు. </span>
<span class='v AC6_15' data-id='AC6_15'><span class='v-num v-15'>15&nbsp;</span>సభలో కూర్చొన్న వాళ్ళంతా స్తెఫను వైపు శ్రద్ధగా చూసారు. వాళ్ళకు అతని ముఖం ఒక దేవదూత ముఖంలా కనిపించింది. </span></div></div>
<div class='footnotes'>

</div>
<div class='footer'><div class='nav'>
<a class='prev' href='AC5.html'></a>
<a class='home' href='index.html'></a>
<a class='next' href='AC7.html'></a>
</div></div>
</body></html>
