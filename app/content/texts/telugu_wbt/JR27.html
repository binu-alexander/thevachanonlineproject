<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>హోలీ బైబిల్ యిర్మీయా 27</title>
<link href='akshar.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location akshar_unicode' href='JR.html'> యిర్మీయా 27 </a>
<a class='prev' href='JR26.html'> &#9664; </a>
<a class='next' href='JR28.html'> &#9654; </a>
</div></div>
<div class='chapter section JR27 tel2010 tel JR akshar_unicode' dir='ltr' data-id='JR27' data-nextid='JR28' data-previd='JR26' lang='te'> 

<div class='c'>27</div>
<div class='s'>యెహోవా నెబుకద్నెజరును పాలకునిగా చేయుట </div>
<div class='p'>
<span class='v JR27_1' data-id='JR27_1'><span class='verse1 v-num v-1'>1&nbsp;</span>యెహోవా నుండి ఒక వర్తమానం యిర్మీయాకు వచ్చింది. సిద్కియా యూదాకు రాజైన పిమ్మట తన పరిపాలనలో నాలుగవ సంవత్సరం<span class='note' id='footnote-818'><a href='#note-818' class='key'>*</a></span> జరుగుతూ ఉండగా ఈ వర్తమానం వచ్చింది. రాజైన సిద్కియా యోషీయా కుమారుడు. </span>
<span class='v JR27_2' data-id='JR27_2'><span class='v-num v-2'>2&nbsp;</span>యోహోవా నాకు ఈ విధంగా చెప్పాడు. “యిర్మీయా! వారులతోను, నిలువు కట్టెతోను ఒక కాడి తయారు చేయి. ఆ కాడిని నీ మెడపై వేసుకో. </span>
<span class='v JR27_3' data-id='JR27_3'><span class='v-num v-3'>3&nbsp;</span>తరువాత ఎదోము, మోయబు, అమ్మోను, తూరు, సీదోను రాజుల వద్దకు వర్తమానాలు పంపు. యూదా రాజైన సిద్కియాను చూడటానికి యెరూషలేముకు వచ్చే ఆయా రాజ దూతల ద్వారా వర్తమానాలను పంపు.<span class='note' id='footnote-819'><a href='#note-819' class='key'>†</a></span> </span>
<span class='v JR27_4' data-id='JR27_4'><span class='v-num v-4'>4&nbsp;</span>ఈ వర్తమానాన్ని వారి యజమానులకిమ్మని ఆ దూతలతో ఇలా చెప్పుము. ‘ఇశ్రాయేలు దేవుడు, సర్వశక్తిమంతుడైన యెహోవా చెప్పేదేమంటే: మీ యాజమానులతో </span>
<span class='v JR27_5' data-id='JR27_5'><span class='v-num v-5'>5&nbsp;</span>నేనే భూమండలాన్ని, దానిపై ఉండే మనుష్యులందరినీ సృష్టించానని చెప్పండి. భూమి పైగల జంతుజలాన్ని కూడా నేనే సృష్టించాను. ఇదంతా నా గొప్ప మహిమ చేతను, నా దృఢమైన హస్తముతోను చేసియున్నాను. ఈ భూమిని నా ఇష్టమైన వాని కెవనికైనా ఇచ్చి వేయగలను. </span>
<span class='v JR27_6' data-id='JR27_6'><span class='v-num v-6'>6&nbsp;</span>ఇప్పుడు మీ దేశాలన్నిటినీ బబులోను రాజైన నెబుకద్నెజరుకు ఇచ్చి వేశాను. అతడు నా సేవకుడు. అడవి జంతువులు కూడ అతనికి లోబడి వుండేలా చేస్తాను. </span>
<span class='v JR27_7' data-id='JR27_7'><span class='v-num v-7'>7&nbsp;</span>దేశాన్నీ నెబుకద్నెజరుకు, అతని కుమారునికి, అతని మనుమనికి దాసులై సేవచేస్తాయి. ఆ తరువాత బబులోను పతనానికి సమయం ఆసన్నమౌతాది. చాలా రాజ్యాలు, గొప్ప రాజులు బబులోనును వశపర్చుకొని దాస్యం చేయించుకుంటారు. </span></div>
<div class='p'>
<span class='v JR27_8' data-id='JR27_8'><span class='v-num v-8'>8&nbsp;</span>“ ‘కాని ఇప్పుడు కొన్ని దేశాలు, రాజ్యాలు నెబుకద్నెజరుకు దాస్యం చేయటానికి నిరాకరించవచ్చు. వారు అతని కాడిని తమ మెడపై పెట్టుకోటానికి నిరాకరించవచ్చు. (తమపై అతని ఆధిపత్యాన్ని తిరస్కరించ వచ్చు.) అది గనుక జరిగితే, ఆయా దేశాలను, రాజ్యాలను కత్తితోను, ఆకలితోను, రోగాలతోను శిక్షిస్తాను. ఈ వర్తమానం యెహోవా నుండి వచ్చినది. ఆ దేశాన్ని నాశనం చేసే వరకు నేనది చేస్తాను. నెబుకద్నెజరును వ్యతిరేకించే రాజ్యం పైకి అతనినే వినియోగించి దానిని నాశనం చేయిస్తాను. </span>
<span class='v JR27_9' data-id='JR27_9'><span class='v-num v-9'>9&nbsp;</span>కావున మీరు మీ ప్రవక్తలు చెప్పే దానిని వినవద్దు. మంత్ర విద్యచే మోసం చేసి భవిష్యత్తును చెప్పజూచే వారి మాయలో పడవద్దు. కలల ఆంతర్యాలను చెపుతామనే వారి మాటలు నమ్మవద్దు. చనిపోయిన వారితో మాట్లాడుతామనేవారు, కనికట్టు విద్యలను ఆచరించే వారు చెప్పే మాటలు వినవద్దు. ఆ మనుష్యులు, “మీరు బబులోను రాజుకు బానిసలు కానేరరు” అని చెపుతారు. </span>
<span class='v JR27_10' data-id='JR27_10'><span class='v-num v-10'>10&nbsp;</span>కాని వారు మీతో అబద్దమాడుతున్నారు. వారు కేవలం మీరు మీ మాతృదేశం నుండి దూర దేశాలకు తీసుకొని పోబడటానికి కారకులవుతారు. మీరు మీ ఇండ్లు వాకిళ్లు వదిలి పోయేలా నేను వత్తిడిచేస్తాను. పైగా మీరు వేరొక దేశంలో చనిపోతారు. </span></div>
<div class='p'>
<span class='v JR27_11' data-id='JR27_11'><span class='v-num v-11'>11&nbsp;</span>“ ‘తమ మెడవంచి బబులోను రాజు కాడిని ధరించి అతనికి విధేయులై ఉన్న దేశాల వారు జీవిస్తారు. అటువంటి వారిని బబులోను రాజును సేవిస్తూ తమ దేశంలోనే ఉండేలా చేస్తాను.’ ఈ వర్తమానం యెహోవా నుండి వచ్చినది ‘ఆయా దేశాల వారంతా తమ తమ స్వదేశాలలోనే ఉంటూ. తమ భూముల్లో సేద్యం చేసుకుంటూ ఉంటారు.’ ” </span></div>
<div class='p'>
<span class='v JR27_12' data-id='JR27_12'><span class='v-num v-12'>12&nbsp;</span>యూదా రాజైన సిద్కియాకు కూడ ఇదే సందేశం ఇచ్చాను. నేనిలా చెప్పాను: “సిద్కియా, బబులోను రాజు యొక్క కాడి క్రింద నీ మెడ వుంచి అతనికి విధేయుడవై వుండాలి. నీవు బబులోను రాజుకు, అతని ప్రజలకు దాస్యం చేస్తే నీవు బతుకుతావు. </span>
<span class='v JR27_13' data-id='JR27_13'><span class='v-num v-13'>13&nbsp;</span>నీవు బబులోను రాజుకు దాస్యం చేయటానికి ఒప్పుకొనకపోతే నీవు, నీ ప్రజలు శత్రువు యొక్క కత్తివాత బడి, ఆకలితోను, భయంకర రోగాలతోను చనిపోతారు. ఇవి జరిగి తీరుతాయని యెహోవా చెప్పాడు! </span>
<span class='v JR27_14' data-id='JR27_14'><span class='v-num v-14'>14&nbsp;</span>కాని అబద్ధ ప్రవక్తలు మాత్రం, ‘నీవు బబులోను రాజుకు బానిసవు కానేరవు’ అని చెపుతున్నారు. </span></div>
<div class='p'>
<span class='v JR27_14' data-id='JR27_14'>“ఆ ప్రవక్తలు చెప్పేది వినవద్దు. ఎందువల్లనంటే వారు నీకు అబద్దాలు చెపుతున్నారు. </span>
<span class='v JR27_15' data-id='JR27_15'><span class='v-num v-15'>15&nbsp;</span>‘నేనా ప్రవక్తలను పంపలేదు.’ ఇదే యెహోవా వాక్కు ‘వారు అబద్దాలు బోధిస్తున్నారు. పైగా, ఆ సందేశం నా నుండి వచ్చినదే అని కూడ చెపుతున్నారు. కావున ఓ యూదా ప్రజలారా, మిమ్ముల్ని దూరంగా పంపివేస్తాను. మీరు చని పోతారు! మీకు బోధించే ఆ ప్రవక్తలు కూడా చనిపోతారు.’ ” </span></div>
<div class='p'>
<span class='v JR27_16' data-id='JR27_16'><span class='v-num v-16'>16&nbsp;</span>అప్పుడు యిర్మీయానైన నేను యాజకులతోను, అ ప్రజలందరితోను ఇలా చెప్పాను: “యెహోవా చెప్పేదేమంటే ఆ అబద్ధ ప్రవక్తలు, ‘బబులోనీయులు యెహోవా నుండి ఎన్నో వస్తువులు తీసుకొని పోయారు. అవన్నీ శీఘ్రమే తిరిగి తీసుకొని రాబడుతాయి.’ అని చెపుతున్నారు. వారి మాటలు మీరు నమ్మవద్దు. ఎందువల్లనంటే వారు మీకు అబద్ధ ప్రవచాలను బోధిస్తున్నారు. </span>
<span class='v JR27_17' data-id='JR27_17'><span class='v-num v-17'>17&nbsp;</span>ఆ ప్రవక్తలు చెప్పే వాటిని మీరు వినవద్దు. బబులోను రాజుకు దాస్యంచేయండి. మీ శిక్షను మీరు ఆమోదించండి. మీరు జీవిస్తారు. ఈ యెరూషలేము నగరం సర్వనాశనం అయ్యేలా మీరు చేయటానికి కారణమే కన్పించటం లేదు. </span>
<span class='v JR27_18' data-id='JR27_18'><span class='v-num v-18'>18&nbsp;</span>ఈ మనుష్యులు నిజంగానే ప్రవక్తలయితే, వారికి యెహవా సందేశం అందితే వారిని ప్రార్థన చేయనివ్వండి. ఇంకా దేవునిలో వున్న వస్తువుల గురించి ప్రార్థన చేయనివ్వండి. రాజ భవనంలో యింకా మిగిలివున్న వస్తువుల గురించి వారిని ప్రార్థన చేయనివ్వండి. ఇంకా యెరూషలేములో వున్న వాటిని గురించి ప్రార్థన చేయ నివ్వండి. ఆయా వస్తుసముదాయాలు బబలోనుకు తీసుకొని పోబడకుండా వుండేలా ఆ ప్రవక్తలను ప్రార్థన చేయనివ్వండి. </span></div>
<div class='p'>
<span class='v JR27_19' data-id='JR27_19'><span class='v-num v-19'>19&nbsp;</span>“సర్వశక్తిమంతుడైన యెహోవా యెరూషలేములో ఇంకా మిగిలివున్న వస్తువులను గూర్చి ఇది చెపుతున్నాడు. దేవాలయంలో స్తంభాలు, కంచుకోనేరు, కదిలించగల దిమ్మెలు ఇంకా ఇతరమైన వస్తు సామగ్రి ఉంది.<span class='note' id='footnote-820'><a href='#note-820' class='key'>‡</a></span> బబులోను రాజైన నెబుకద్నెజరు వీటిని యెరూషలేములో వదిలి వేశాడు. </span>
<span class='v JR27_20' data-id='JR27_20'><span class='v-num v-20'>20&nbsp;</span>యూదా రాజైన యెహోయాకీనును<span class='note' id='footnote-821'><a href='#note-821' class='key'>§</a></span> బందీగా కొనిపోయేటప్పుడు నెబుకద్నెజరు వాటన్నిటినీ తీసుకొని పోలేదు. రాజైన యెహోయాకీను యెహోయాకీము కుమారుడు. యూదా నుండి, యెరూషలేము నుండి ఇతర ప్రముఖ వ్యక్తులను కూడా నెబుకద్నెజరు బందీలుగా పట్టుకుపోయాడు. </span>
<span class='v JR27_21' data-id='JR27_21'><span class='v-num v-21'>21&nbsp;</span>దేవాలయంలోను, రాజభవనంలోను, మరియు యెరూషలేములోను ఇంకా మిగిలివున్న వస్తువుల విషయంలో ఇశ్రాయేలీయుల దేవుడు, సర్వశక్తిమంతుడైన యెహోవా ఇలా చెపుతున్నాడు. ‘ఆ వస్తువులన్ని బబులోనుకు తీసుకొని పోబడతాయి. </span>
<span class='v JR27_22' data-id='JR27_22'><span class='v-num v-22'>22&nbsp;</span>నేను వాటిని తిరిగి తీసుకొని వచ్చే రోజు వరకు అవి అక్కడే వుంచబడతాయి.’ ఇది యెహోవా వాక్కు. ‘పిమ్మట వాటిని నేను తీసుకొని వస్తాను. తిరిగి వాటిని యధాస్థానంలో వుంచుతాను.’ ” </span></div></div>
<div class='footnotes'>

<span class='footnote' id='note-818'><span class='key'>* </span><a href='#footnote-818' class='backref'>27:1</a> <span class='text'> <span class="fk">సిద్కియా … నాలుగవ సంవత్సరం </span><span class="ft">హెబ్రీ గ్రంథంలో యెహోయాకీము పరిపాలన ఆరంభంలో అని వుంది. ఇది వ్రాత పొరపాటు కావచ్చు. యిర్మీయా 28:1 నాల్గవ సంవత్సరం అని చెపుతుంది. మూడవ వచనం సిద్కియాను గురించి చెపుతుంది. ఇది క్రీ. పూ. 594-593వ సంవత్సరం.</span></span></span>
<span class='footnote' id='note-819'><span class='key'>† </span><a href='#footnote-819' class='backref'>27:3</a> <span class='text'> <span class="fk">యిర్మీయా … పంపు </span><span class="ft">అక్షరార్థముగా “తరువాత అటువంటి కాడినే పంపు.”</span></span></span>
<span class='footnote' id='note-820'><span class='key'>‡ </span><a href='#footnote-820' class='backref'>27:19</a> <span class='text'> <span class="fk">స్తంభాలు … వుంది </span><span class="ft">వివరాలకు చూడండి రాజుల మొదటి గ్రంథం 7:23-37.</span></span></span>
<span class='footnote' id='note-821'><span class='key'>§ </span><a href='#footnote-821' class='backref'>27:20</a> <span class='text'> <span class="fk">యెహోయాకీను </span><span class="ft">ఇతనినే యెకొన్యా అని, కొన్యా అని కూడ పిలుస్తారు.</span></span></span>
</div>
<div class='footer'><div class='nav'>
<a class='prev' href='JR26.html'>&#9664;</a>
<a class='home' href='index.html'>&#9776;</a>
<a class='next' href='JR28.html'>&#9654;</a>
</div></div>
</body></html>
