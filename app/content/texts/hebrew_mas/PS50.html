<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 50</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 50 </a>
<a class='prev' href='PS49.html'> &#9664; </a>
<a class='next' href='PS51.html'> &#9654; </a>
</div></div>
<div class='chapter section PS50 hbo PS ezra_sil' dir='rtl' data-id='PS50' data-nextid='PS51' data-previd='PS49' lang='hbo'> 

<div class='c'> 50</div>
<div class='p'>
<span class='v PS50_1' data-id='PS50_1'><span class='verse1 v-num v-1'>1&nbsp;</span>מִזְמֹ֗ור לְאָ֫סָ֥ף אֵ֤ל ׀ אֱ‍ֽלֹהִ֡ים יְֽהוָ֗ה דִּבֶּ֥ר וַיִּקְרָא־אָ֑רֶץ מִמִּזְרַח־שֶׁ֝֗מֶשׁ עַד־מְבֹאֹֽו׃ </span>
<span class='v PS50_2' data-id='PS50_2'><span class='v-num v-2'>2&nbsp;</span>מִצִּיֹּ֥ון מִכְלַל־יֹ֗פִי אֱלֹהִ֥ים הֹופִֽיעַ׃ </span>
<span class='v PS50_3' data-id='PS50_3'><span class='v-num v-3'>3&nbsp;</span>יָ֤בֹ֥א אֱלֹהֵ֗ינוּ וְֽאַל־יֶ֫חֱרַ֥שׁ אֵשׁ־לְפָנָ֥יו תֹּאכֵ֑ל וּ֝סְבִיבָ֗יו נִשְׂעֲרָ֥ה מְאֹֽד׃ </span>
<span class='v PS50_4' data-id='PS50_4'><span class='v-num v-4'>4&nbsp;</span>יִקְרָ֣א אֶל־הַשָּׁמַ֣יִם מֵעָ֑ל וְאֶל־הָ֝אָ֗רֶץ לָדִ֥ין עַמֹּֽו׃ </span>
<span class='v PS50_5' data-id='PS50_5'><span class='v-num v-5'>5&nbsp;</span>אִסְפוּ־לִ֥י חֲסִידָ֑י כֹּרְתֵ֖י בְרִיתִ֣י עֲלֵי־זָֽבַח׃ </span>
<span class='v PS50_6' data-id='PS50_6'><span class='v-num v-6'>6&nbsp;</span>וַיַּגִּ֣ידוּ שָׁמַ֣יִם צִדְקֹ֑ו כִּֽי־אֱלֹהִ֓ים ׀ שֹׁפֵ֖ט ה֣וּא סֶֽלָה׃ </span>
<span class='v PS50_7' data-id='PS50_7'><span class='v-num v-7'>7&nbsp;</span>שִׁמְעָ֤ה עַמִּ֨י ׀ וַאֲדַבֵּ֗רָה יִ֭שְׂרָאֵל וְאָעִ֣ידָה בָּ֑ךְ אֱלֹהִ֖ים אֱלֹהֶ֣יךָ אָנֹֽכִי׃ </span>
<span class='v PS50_8' data-id='PS50_8'><span class='v-num v-8'>8&nbsp;</span>לֹ֣א עַל־זְ֭בָחֶיךָ אֹוכִיחֶ֑ךָ וְעֹולֹתֶ֖יךָ לְנֶגְדִּ֣י תָמִֽיד׃ </span>
<span class='v PS50_9' data-id='PS50_9'><span class='v-num v-9'>9&nbsp;</span>לֹא־אֶקַּ֣ח מִבֵּיתְךָ֣ פָ֑ר מִ֝מִּכְלְאֹתֶ֗יךָ עַתּוּדִֽים׃ </span>
<span class='v PS50_10' data-id='PS50_10'><span class='v-num v-10'>10&nbsp;</span>כִּי־לִ֥י כָל־חַיְתֹו־יָ֑עַר בְּ֝הֵמֹ֗ות בְּהַרְרֵי־אָֽלֶף׃ </span>
<span class='v PS50_11' data-id='PS50_11'><span class='v-num v-11'>11&nbsp;</span>יָ֭דַעְתִּי כָּל־עֹ֣וף הָרִ֑ים וְזִ֥יז שָׂ֝דַ֗י עִמָּדִֽי׃ </span>
<span class='v PS50_12' data-id='PS50_12'><span class='v-num v-12'>12&nbsp;</span>אִם־אֶ֭רְעַב לֹא־אֹ֣מַר לָ֑ךְ כִּי־לִ֥י תֵ֝בֵ֗ל וּמְלֹאָֽהּ׃ </span>
<span class='v PS50_13' data-id='PS50_13'><span class='v-num v-13'>13&nbsp;</span>הַֽ֭אֹוכַל בְּשַׂ֣ר אַבִּירִ֑ים וְדַ֖ם עַתּוּדִ֣ים אֶשְׁתֶּֽה׃ </span>
<span class='v PS50_14' data-id='PS50_14'><span class='v-num v-14'>14&nbsp;</span>זְבַ֣ח לֵאלֹהִ֣ים תֹּודָ֑ה וְשַׁלֵּ֖ם לְעֶלְיֹ֣ון נְדָרֶֽיךָ׃ </span>
<span class='v PS50_15' data-id='PS50_15'><span class='v-num v-15'>15&nbsp;</span>וּ֭קְרָאֵנִי בְּיֹ֣ום צָרָ֑ה אֲ֝חַלֶּצְךָ֗ וּֽתְכַבְּדֵֽנִי׃ </span>
<span class='v PS50_16' data-id='PS50_16'><span class='v-num v-16'>16&nbsp;</span>וְלָ֤רָשָׁ֨ע ׀ אָ֘מַ֤ר אֱלֹהִ֗ים מַה־לְּ֭ךָ לְסַפֵּ֣ר חֻקָּ֑י וַתִּשָּׂ֖א בְרִיתִ֣י עֲלֵי־פִֽיךָ׃ </span>
<span class='v PS50_17' data-id='PS50_17'><span class='v-num v-17'>17&nbsp;</span>וְ֭אַתָּה שָׂנֵ֣אתָ מוּסָ֑ר וַתַּשְׁלֵ֖ךְ דְּבָרַ֣י אַחֲרֶֽיךָ׃ </span>
<span class='v PS50_18' data-id='PS50_18'><span class='v-num v-18'>18&nbsp;</span>אִם־רָאִ֣יתָ גַ֭נָּב וַתִּ֣רֶץ עִמֹּ֑ו וְעִ֖ם מְנָאֲפִ֣ים חֶלְקֶֽךָ׃ </span>
<span class='v PS50_19' data-id='PS50_19'><span class='v-num v-19'>19&nbsp;</span>פִּ֭יךָ שָׁלַ֣חְתָּ בְרָעָ֑ה וּ֝לְשֹׁונְךָ֗ תַּצְמִ֥יד מִרְמָֽה׃ </span>
<span class='v PS50_20' data-id='PS50_20'><span class='v-num v-20'>20&nbsp;</span>תֵּ֭שֵׁב בְּאָחִ֣יךָ תְדַבֵּ֑ר בְּבֶֽן־אִ֝מְּךָ֗ תִּתֶּן־דֹּֽפִי׃ </span>
<span class='v PS50_21' data-id='PS50_21'><span class='v-num v-21'>21&nbsp;</span>אֵ֤לֶּה עָשִׂ֨יתָ ׀ וְֽהֶחֱרַ֗שְׁתִּי דִּמִּ֗יתָ הֱ‌ֽיֹות־אֶֽהְיֶ֥ה כָמֹ֑וךָ אֹוכִיחֲךָ֖ וְאֶֽעֶרְכָ֣ה לְעֵינֶֽיךָ׃ </span>
<span class='v PS50_22' data-id='PS50_22'><span class='v-num v-22'>22&nbsp;</span>בִּֽינוּ־נָ֣א זֹ֭את שֹׁכְחֵ֣י אֱלֹ֑והַּ פֶּן־אֶ֝טְרֹ֗ף וְאֵ֣ין מַצִּֽיל׃ </span>
<span class='v PS50_23' data-id='PS50_23'><span class='v-num v-23'>23&nbsp;</span>זֹבֵ֥חַ תֹּודָ֗ה יְֽכַ֫בְּדָ֥נְנִי וְשָׂ֥ם דֶּ֑רֶךְ אַ֝רְאֶ֗נּוּ בְּיֵ֣שַׁע אֱלֹהִֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS49.html'>&#9664;</a>
<a class='home' href='index.html'>&#9776;</a>
<a class='next' href='PS51.html'>&#9654;</a>
</div></div>
</body></html>
