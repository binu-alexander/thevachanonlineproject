<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 10</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 10 </a>
<a class='prev' href='PS9.html'> &#9664; </a>
<a class='next' href='PS11.html'> &#9654; </a>
</div></div>
<div class='chapter section PS10 hbo PS ezra_sil' dir='rtl' data-id='PS10' data-nextid='PS11' data-previd='PS9' lang='hbo'> 

<div class='c'> 10</div>
<div class='p'>
<span class='v PS10_1' data-id='PS10_1'><span class='verse1 v-num v-1'>1&nbsp;</span>לָמָ֣ה יְ֭הוָה תַּעֲמֹ֣ד בְּרָחֹ֑וק תַּ֝עְלִ֗ים לְעִתֹּ֥ות בַּצָּרֽ͏ָה׃ </span>
<span class='v PS10_2' data-id='PS10_2'><span class='v-num v-2'>2&nbsp;</span>בְּגַאֲוַ֣ת רָ֭שָׁע יִדְלַ֣ק עָנִ֑י יִתָּפְשׂ֓וּ ׀ בִּמְזִמֹּ֖ות ז֣וּ חָשָֽׁבוּ׃ </span>
<span class='v PS10_3' data-id='PS10_3'><span class='v-num v-3'>3&nbsp;</span>כִּֽי־הִלֵּ֣ל רָ֭שָׁע עַל־תַּאֲוַ֣ת נַפְשֹׁ֑ו וּבֹצֵ֥עַ בֵּ֝רֵ֗ךְ נִ֘אֵ֥ץ ׀ יְהוָֽה׃ </span>
<span class='v PS10_4' data-id='PS10_4'><span class='v-num v-4'>4&nbsp;</span>רָשָׁ֗ע כְּגֹ֣בַהּ אַ֭פֹּו בַּל־יִדְרֹ֑שׁ אֵ֥ין אֱ֝לֹהִ֗ים כָּל־מְזִמֹּותָֽיו׃ </span>
<span class='v PS10_5' data-id='PS10_5'><span class='v-num v-5'>5&nbsp;</span>יָ֘חִ֤ילוּ *דָרְכּו (דְרָכָ֨יו) ׀ בְּכָל־עֵ֗ת מָרֹ֣ום מִ֭שְׁפָּטֶיךָ מִנֶּגְדֹּ֑ו כָּל־צֹ֝ורְרָ֗יו יָפִ֥יחַ בָּהֶֽם׃ </span>
<span class='v PS10_6' data-id='PS10_6'><span class='v-num v-6'>6&nbsp;</span>אָמַ֣ר בְּ֭לִבֹּו בַּל־אֶמֹּ֑וט לְדֹ֥ר וָ֝דֹ֗ר אֲשֶׁ֣ר לֹֽא־בְרָֽע׃ </span>
<span class='v PS10_7' data-id='PS10_7'><span class='v-num v-7'>7&nbsp;</span>אָלָ֤ה פִּ֣יהוּ מָ֭לֵא וּמִרְמֹ֣ות וָתֹ֑ךְ תַּ֥חַת לְ֝שֹׁונֹ֗ו עָמָ֥ל וָאָֽוֶן׃ </span>
<span class='v PS10_8' data-id='PS10_8'><span class='v-num v-8'>8&nbsp;</span>יֵשֵׁ֤ב ׀ בְּמַאְרַ֬ב חֲצֵרִ֗ים בַּֽ֭מִּסְתָּרִים יַהֲרֹ֣ג נָקִ֑י עֵ֝ינָ֗יו לְֽחֵלְכָ֥ה יִצְפֹּֽנוּ׃ </span>
<span class='v PS10_9' data-id='PS10_9'><span class='v-num v-9'>9&nbsp;</span>יֶאֱרֹ֬ב בַּמִּסְתָּ֨ר ׀ כְּאַרְיֵ֬ה בְסֻכֹּ֗ה יֶ֭אֱרֹב לַחֲטֹ֣וף עָנִ֑י יַחְטֹ֥ף עָ֝נִ֗י בְּמָשְׁכֹ֥ו בְרִשְׁתֹּֽו׃ </span>
<span class='v PS10_10' data-id='PS10_10'><span class='v-num v-10'>10&nbsp;</span>*וַדָּכַה (יִדְכֶּ֥ה) יָשֹׁ֑חַ וְנָפַ֥ל בַּ֝עֲצוּמָ֗יו *חֶלְכָּאִים (חֵ֣יל כָּאִֽים)׃ </span>
<span class='v PS10_11' data-id='PS10_11'><span class='v-num v-11'>11&nbsp;</span>אָמַ֣ר בְּ֭לִבֹּו שָׁ֣כַֽח אֵ֑ל הִסְתִּ֥יר פָּ֝נָ֗יו בַּל־רָאָ֥ה לָנֶֽצַח׃ </span>
<span class='v PS10_12' data-id='PS10_12'><span class='v-num v-12'>12&nbsp;</span>קוּמָ֤ה יְהוָ֗ה אֵ֭ל נְשָׂ֣א יָדֶ֑ךָ אַל־תִּשְׁכַּ֥ח *עֲנִיִּים (עֲנָוֽ͏ִים)׃ </span>
<span class='v PS10_13' data-id='PS10_13'><span class='v-num v-13'>13&nbsp;</span>עַל־מֶ֤ה ׀ נִאֵ֖ץ רָשָׁ֥ע ׀ אֱלֹהִ֑ים אָמַ֥ר בְּ֝לִבֹּ֗ו לֹ֣א תִּדְרֹֽשׁ׃ </span>
<span class='v PS10_14' data-id='PS10_14'><span class='v-num v-14'>14&nbsp;</span>רָאִ֡תָה כִּֽי־אַתָּ֤ה ׀ עָ֘מָ֤ל וָכַ֨עַס ׀ תַּבִּיט֮ לָתֵ֪ת בְּיָ֫דֶ֥ךָ עָ֭לֶיךָ יַעֲזֹ֣ב חֵלֶ֑כָה יָ֝תֹ֗ום אַתָּ֤ה ׀ הָיִ֬יתָ עֹוזֵֽר׃ </span>
<span class='v PS10_15' data-id='PS10_15'><span class='v-num v-15'>15&nbsp;</span>שְׁ֭בֹר זְרֹ֣ועַ רָשָׁ֑ע וָ֝רָ֗ע תִּֽדְרֹושׁ־רִשְׁעֹ֥ו בַל־תִּמְצָֽא׃ </span>
<span class='v PS10_16' data-id='PS10_16'><span class='v-num v-16'>16&nbsp;</span>יְהוָ֣ה מֶ֭לֶךְ עֹולָ֣ם וָעֶ֑ד אָבְד֥וּ גֹ֝ויִ֗ם מֵֽאַרְצֹֽו׃ </span>
<span class='v PS10_17' data-id='PS10_17'><span class='v-num v-17'>17&nbsp;</span>תַּאֲוַ֬ת עֲנָוִ֣ים שָׁמַ֣עְתָּ יְהוָ֑ה תָּכִ֥ין לִ֝בָּ֗ם תַּקְשִׁ֥יב אָזְנֶֽךָ׃ </span>
<span class='v PS10_18' data-id='PS10_18'><span class='v-num v-18'>18&nbsp;</span>לִשְׁפֹּ֥ט יָתֹ֗ום וָ֫דָ֥ךְ בַּל־יֹוסִ֥יף עֹ֑וד לַעֲרֹ֥ץ אֱ֝נֹ֗ושׁ מִן־הָאָֽרֶץ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS9.html'>&#9664;</a>
<a class='home' href='index.html'>&#9776;</a>
<a class='next' href='PS11.html'>&#9654;</a>
</div></div>
</body></html>
