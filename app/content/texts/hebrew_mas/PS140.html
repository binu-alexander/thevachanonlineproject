<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 140</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 140 </a>
<a class='prev' href='PS139.html'> &#9664; </a>
<a class='next' href='PS141.html'> &#9654; </a>
</div></div>
<div class='chapter section PS140 hbo PS ezra_sil' dir='rtl' data-id='PS140' data-nextid='PS141' data-previd='PS139' lang='hbo'> 

<br><div class='c'> 140</div>
<div class='p'>
<span class='v PS140_1' data-id='PS140_1'><span class='verse1 v-num v-1'>1&nbsp;</span>לַמְנַצֵּ֗חַ מִזְמֹ֥ור לְדָוִֽד׃ </span>
<span class='v PS140_2' data-id='PS140_2'><span class='v-num v-2'>2&nbsp;</span>חַלְּצֵ֣נִי יְ֭הוָה מֵאָדָ֣ם רָ֑ע מֵאִ֖ישׁ חֲמָסִ֣ים תִּנְצְרֵֽנִי׃ </span>
<span class='v PS140_3' data-id='PS140_3'><span class='v-num v-3'>3&nbsp;</span>אֲשֶׁ֤ר חָשְׁב֣וּ רָעֹ֣ות בְּלֵ֑ב כָּל־יֹ֝֗ום יָג֥וּרוּ מִלְחָמֹֽות׃ </span>
<span class='v PS140_4' data-id='PS140_4'><span class='v-num v-4'>4&nbsp;</span>שָֽׁנֲנ֣וּ לְשֹׁונָם֮ כְּֽמֹו־נָ֫חָ֥שׁ חֲמַ֥ת עַכְשׁ֑וּב תַּ֖חַת שְׂפָתֵ֣ימֹו סֶֽלָה׃ </span>
<span class='v PS140_5' data-id='PS140_5'><span class='v-num v-5'>5&nbsp;</span>שָׁמְרֵ֤נִי יְהוָ֨ה ׀ מִ֘ידֵ֤י רָשָׁ֗ע מֵאִ֣ישׁ חֲמָסִ֣ים תִּנְצְרֵ֑נִי אֲשֶׁ֥ר חָ֝שְׁב֗וּ לִדְחֹ֥ות פְּעָמָֽי׃ </span>
<span class='v PS140_6' data-id='PS140_6'><span class='v-num v-6'>6&nbsp;</span>טָֽמְנֽוּ־גֵאִ֨ים ׀ פַּ֡ח לִ֗י וַחֲבָלִ֗ים פָּ֣רְשׂוּ רֶ֭שֶׁת לְיַד־מַעְגָּ֑ל מֹקְשִׁ֖ים שָֽׁתוּ־לִ֣י סֶֽלָה׃ </span>
<span class='v PS140_7' data-id='PS140_7'><span class='v-num v-7'>7&nbsp;</span>אָמַ֣רְתִּי לַ֭יהוָה אֵ֣לִי אָ֑תָּה הַאֲזִ֥ינָה יְ֝הוָ֗ה קֹ֣ול תַּחֲנוּנָֽי׃ </span>
<span class='v PS140_8' data-id='PS140_8'><span class='v-num v-8'>8&nbsp;</span>יְהֹוִ֣ה אֲ֭דֹנָי עֹ֣ז יְשׁוּעָתִ֑י סַכֹּ֥תָה לְ֝רֹאשִׁ֗י בְּיֹ֣ום נָֽשֶׁק׃ </span>
<span class='v PS140_9' data-id='PS140_9'><span class='v-num v-9'>9&nbsp;</span>אַל־תִּתֵּ֣ן יְ֭הוָה מַאֲוַיֵּ֣י רָשָׁ֑ע זְמָמֹ֥ו אַל־תָּ֝פֵ֗ק יָר֥וּמוּ סֶֽלָה׃ </span>
<span class='v PS140_10' data-id='PS140_10'><span class='v-num v-10'>10&nbsp;</span>רֹ֥אשׁ מְסִבָּ֑י עֲמַ֖ל שְׂפָתֵ֣ימֹו *יְכַסּוּמֹו (יְכַסֵּֽמֹו)׃ </span>
<span class='v PS140_11' data-id='PS140_11'><span class='v-num v-11'>11&nbsp;</span>*יָמִיטוּ (יִמֹּ֥וטוּ) עֲלֵיהֶ֗ם גֶּֽחָ֫לִ֥ים בָּאֵ֥שׁ יַפִּלֵ֑ם בְּ֝מַהֲמֹרֹ֗ות בַּֽל־יָקֽוּמוּ׃ </span>
<span class='v PS140_12' data-id='PS140_12'><span class='v-num v-12'>12&nbsp;</span>אִ֥ישׁ לָשֹׁון֮ בַּל־יִכֹּ֪ון בָּ֫אָ֥רֶץ אִישׁ־חָמָ֥ס רָ֑ע יְ֝צוּדֶ֗נּוּ לְמַדְחֵפֹֽת׃ </span>
<span class='v PS140_13' data-id='PS140_13'><span class='v-num v-13'>13&nbsp;</span>*יָדַעְתָּ (יָדַ֗עְתִּי) כִּֽי־יַעֲשֶׂ֣ה יְ֭הוָה דִּ֣ין עָנִ֑י מִ֝שְׁפַּ֗ט אֶבְיֹנִֽים׃ </span>
<span class='v PS140_14' data-id='PS140_14'><span class='v-num v-14'>14&nbsp;</span>אַ֣ךְ צַ֭דִּיקִים יֹוד֣וּ לִשְׁמֶ֑ךָ יֵשְׁב֥וּ יְ֝שָׁרִ֗ים אֶת־פָּנֶֽיךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS139.html'>&#9664;</a>
<a class='home' href='index.html'>&#9776;</a>
<a class='next' href='PS141.html'>&#9654;</a>
</div></div>
</body></html>
