<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 66</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 66 </a>
<a class='prev' href='PS65.html'> &#9664; </a>
<a class='next' href='PS67.html'> &#9654; </a>
</div></div>
<div class='chapter section PS66 hbo PS ezra_sil' dir='rtl' data-id='PS66' data-nextid='PS67' data-previd='PS65' lang='hbo'> 

<div class='c'> 66</div>
<div class='p'>
<span class='v PS66_1' data-id='PS66_1'><span class='verse1 v-num v-1'>1&nbsp;</span>לַ֭מְנַצֵּחַ שִׁ֣יר מִזְמֹ֑ור הָרִ֥יעוּ לֵ֝אלֹהִים כָּל־הָאָֽרֶץ׃ </span>
<span class='v PS66_2' data-id='PS66_2'><span class='v-num v-2'>2&nbsp;</span>זַמְּר֥וּ כְבֹֽוד־שְׁמֹ֑ו שִׂ֥ימוּ כָ֝בֹ֗וד תְּהִלָּתֹֽו׃ </span>
<span class='v PS66_3' data-id='PS66_3'><span class='v-num v-3'>3&nbsp;</span>אִמְר֣וּ לֵ֭אלֹהִים מַה־נֹּורָ֣א מַעֲשֶׂ֑יךָ בְּרֹ֥ב עֻ֝זְּךָ֗ יְֽכַחֲשׁ֖וּ לְךָ֣ אֹיְבֶֽיךָ׃ </span>
<span class='v PS66_4' data-id='PS66_4'><span class='v-num v-4'>4&nbsp;</span>כָּל־הָאָ֤רֶץ ׀ יִשְׁתַּחֲו֣וּ לְ֭ךָ וִֽיזַמְּרוּ־לָ֑ךְ יְזַמְּר֖וּ שִׁמְךָ֣ סֶֽלָה׃ </span>
<span class='v PS66_5' data-id='PS66_5'><span class='v-num v-5'>5&nbsp;</span>לְכ֣וּ וּ֭רְאוּ מִפְעֲלֹ֣ות אֱלֹהִ֑ים נֹורָ֥א עֲ֝לִילָ֗ה עַל־בְּנֵ֥י אָדָֽם׃ </span>
<span class='v PS66_6' data-id='PS66_6'><span class='v-num v-6'>6&nbsp;</span>הָ֤פַךְ יָ֨ם ׀ לְֽיַבָּשָׁ֗ה בַּ֭נָּהָר יַֽעַבְר֣וּ בְרָ֑גֶל שָׁ֝֗ם נִשְׂמְחָה־בֹּֽו׃ </span>
<span class='v PS66_7' data-id='PS66_7'><span class='v-num v-7'>7&nbsp;</span>מֹ֘שֵׁ֤ל בִּגְבוּרָתֹ֨ו ׀ עֹולָ֗ם עֵ֭ינָיו בַּגֹּויִ֣ם תִּצְפֶּ֑ינָה הַסֹּורְרִ֓ים ׀ אַל־*יָרִימוּ (יָר֖וּמוּ) לָ֣מֹו סֶֽלָה׃ </span>
<span class='v PS66_8' data-id='PS66_8'><span class='v-num v-8'>8&nbsp;</span>בָּרְכ֖וּ עַמִּ֥ים ׀ אֱלֹהֵ֑ינוּ וְ֝הַשְׁמִ֗יעוּ קֹ֣ול תְּהִלָּתֹֽו׃ </span>
<span class='v PS66_9' data-id='PS66_9'><span class='v-num v-9'>9&nbsp;</span>הַשָּׂ֣ם נַ֭פְשֵׁנוּ בַּֽחַיִּ֑ים וְלֹֽא־נָתַ֖ן לַמֹּ֣וט רַגְלֵֽנוּ׃ </span>
<span class='v PS66_10' data-id='PS66_10'><span class='v-num v-10'>10&nbsp;</span>כִּֽי־בְחַנְתָּ֥נוּ אֱלֹהִ֑ים צְ֝רַפְתָּ֗נוּ כִּצְרָף־כָּֽסֶף׃ </span>
<span class='v PS66_11' data-id='PS66_11'><span class='v-num v-11'>11&nbsp;</span>הֲבֵאתָ֥נוּ בַמְּצוּדָ֑ה שַׂ֖מְתָּ מוּעָקָ֣ה בְמָתְנֵֽינוּ׃ </span>
<span class='v PS66_12' data-id='PS66_12'><span class='v-num v-12'>12&nbsp;</span>הִרְכַּ֥בְתָּ אֱנֹ֗ושׁ לְרֹ֫אשֵׁ֥נוּ בָּֽאנוּ־בָאֵ֥שׁ וּבַמַּ֑יִם וַ֝תֹּוצִיאֵ֗נוּ לָֽרְוָיָֽה׃ </span>
<span class='v PS66_13' data-id='PS66_13'><span class='v-num v-13'>13&nbsp;</span>אָבֹ֣וא בֵיתְךָ֣ בְעֹולֹ֑ות אֲשַׁלֵּ֖ם לְךָ֣ נְדָרָֽי׃ </span>
<span class='v PS66_14' data-id='PS66_14'><span class='v-num v-14'>14&nbsp;</span>אֲשֶׁר־פָּצ֥וּ שְׂפָתָ֑י וְדִבֶּר־פִּ֝֗י בַּצַּר־לִֽי׃ </span>
<span class='v PS66_15' data-id='PS66_15'><span class='v-num v-15'>15&nbsp;</span>עֹ֘לֹ֤ות מֵחִ֣ים אַעֲלֶה־לָּ֭ךְ עִם־קְטֹ֣רֶת אֵילִ֑ים אֶ֥עֱשֶֽׂה בָקָ֖ר עִם־עַתּוּדִ֣ים סֶֽלָה׃ </span>
<span class='v PS66_16' data-id='PS66_16'><span class='v-num v-16'>16&nbsp;</span>לְכֽוּ־שִׁמְע֣וּ וַ֭אֲסַפְּרָה כָּל־יִרְאֵ֣י אֱלֹהִ֑ים אֲשֶׁ֖ר עָשָׂ֣ה לְנַפְשִֽׁי׃ </span>
<span class='v PS66_17' data-id='PS66_17'><span class='v-num v-17'>17&nbsp;</span>אֵלָ֥יו פִּֽי־קָרָ֑אתִי וְ֝רֹומַ֗ם תַּ֣חַת לְשֹׁונִֽי׃ </span>
<span class='v PS66_18' data-id='PS66_18'><span class='v-num v-18'>18&nbsp;</span>אָ֭וֶן אִם־רָאִ֣יתִי בְלִבִּ֑י לֹ֖א יִשְׁמַ֣ע ׀ אֲדֹנָֽי׃ </span>
<span class='v PS66_19' data-id='PS66_19'><span class='v-num v-19'>19&nbsp;</span>אָ֭כֵן שָׁמַ֣ע אֱלֹהִ֑ים הִ֝קְשִׁ֗יב בְּקֹ֣ול תְּפִלָּתִֽי׃ </span>
<span class='v PS66_20' data-id='PS66_20'><span class='v-num v-20'>20&nbsp;</span>בָּר֥וּךְ אֱלֹהִ֑ים אֲשֶׁ֥ר לֹֽא־הֵסִ֘יר תְּפִלָּתִ֥י וְ֝חַסְדֹּ֗ו מֵאִתִּֽי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS65.html'>&#9664;</a>
<a class='home' href='index.html'>&#9776;</a>
<a class='next' href='PS67.html'>&#9654;</a>
</div></div>
</body></html>
