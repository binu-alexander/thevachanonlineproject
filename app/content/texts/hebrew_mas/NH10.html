<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש נְחֶמְיָה 10</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='NH.html'> נְחֶמְיָה 10 </a>
<a class='prev' href='NH9.html'> &#9664; </a>
<a class='next' href='NH11.html'> &#9654; </a>
</div></div>
<div class='chapter section NH10 hbo NH ezra_sil' dir='rtl' data-id='NH10' data-nextid='NH11' data-previd='NH9' lang='hbo'> 

<br><div class='c'>10</div>
<div class='p'>
<span class='v NH10_1' data-id='NH10_1'><span class='verse1 v-num v-1'>1&nbsp;</span>וּבְכָל־זֹ֕את אֲנַ֛חְנוּ כֹּרְתִ֥ים אֲמָנָ֖ה וְכֹתְבִ֑ים וְעַל֙ הֶֽחָת֔וּם שָׂרֵ֥ינוּ לְוִיֵּ֖נוּ כֹּהֲנֵֽינוּ׃ </span>
<span class='v NH10_2' data-id='NH10_2'><span class='v-num v-2'>2&nbsp;</span>וְעַ֖ל הַחֲתוּמִ֑ים נְחֶמְיָ֧ה הַתִּרְשָׁ֛תָא בֶּן־חֲכַלְיָ֖ה וְצִדְקִיָּֽה׃ </span>
<span class='v NH10_3' data-id='NH10_3'><span class='v-num v-3'>3&nbsp;</span>שְׂרָיָ֥ה עֲזַרְיָ֖ה יִרְמְיָֽה׃ </span>
<span class='v NH10_4' data-id='NH10_4'><span class='v-num v-4'>4&nbsp;</span>פַּשְׁח֥וּר אֲמַרְיָ֖ה מַלְכִּיָּֽה׃ </span>
<span class='v NH10_5' data-id='NH10_5'><span class='v-num v-5'>5&nbsp;</span>חַטּ֥וּשׁ שְׁבַנְיָ֖ה מַלּֽוּךְ׃ </span>
<span class='v NH10_6' data-id='NH10_6'><span class='v-num v-6'>6&nbsp;</span>חָרִ֥ם מְרֵמֹ֖ות עֹֽבַדְיָֽה׃ </span>
<span class='v NH10_7' data-id='NH10_7'><span class='v-num v-7'>7&nbsp;</span>דָּנִיֵּ֥אל גִּנְּתֹ֖ון בָּרֽוּךְ׃ </span>
<span class='v NH10_8' data-id='NH10_8'><span class='v-num v-8'>8&nbsp;</span>מְשֻׁלָּ֥ם אֲבִיָּ֖ה מִיָּמִֽן׃ </span>
<span class='v NH10_9' data-id='NH10_9'><span class='v-num v-9'>9&nbsp;</span>מַֽעַזְיָ֥ה בִלְגַּ֖י שְׁמַֽעְיָ֑ה אֵ֖לֶּה הַכֹּהֲנִֽים׃ ס </span>
<span class='v NH10_10' data-id='NH10_10'><span class='v-num v-10'>10&nbsp;</span>וְֽהַלְוִיִּ֑ם וְיֵשׁ֙וּעַ֙ בֶּן־אֲזַנְיָ֔ה בִּנּ֕וּי מִבְּנֵ֥י חֵנָדָ֖ד קַדְמִיאֵֽל׃ </span>
<span class='v NH10_11' data-id='NH10_11'><span class='v-num v-11'>11&nbsp;</span>וַאֲחֵיהֶ֑ם שְׁבַנְיָ֧ה הֹֽודִיָּ֛ה קְלִיטָ֖א פְּלָאיָ֥ה חָנָֽן׃ </span>
<span class='v NH10_12' data-id='NH10_12'><span class='v-num v-12'>12&nbsp;</span>מִיכָ֥א רְחֹ֖וב חֲשַׁבְיָֽה׃ </span>
<span class='v NH10_13' data-id='NH10_13'><span class='v-num v-13'>13&nbsp;</span>זַכּ֥וּר שֵׁרֵֽבְיָ֖ה שְׁבַנְיָֽה׃ </span>
<span class='v NH10_14' data-id='NH10_14'><span class='v-num v-14'>14&nbsp;</span>הֹודִיָּ֥ה בָנִ֖י בְּנִֽינוּ׃ ס </span>
<span class='v NH10_15' data-id='NH10_15'><span class='v-num v-15'>15&nbsp;</span>רָאשֵׁ֖י הָעָ֑ם פַּרְעֹשׁ֙ פַּחַ֣ת מֹואָ֔ב עֵילָ֥ם זַתּ֖וּא בָּנִֽי׃ </span>
<span class='v NH10_16' data-id='NH10_16'><span class='v-num v-16'>16&nbsp;</span>בֻּנִּ֥י עַזְגָּ֖ד בֵּבָֽי׃ </span>
<span class='v NH10_17' data-id='NH10_17'><span class='v-num v-17'>17&nbsp;</span>אֲדֹנִיָּ֥ה בִגְוַ֖י עָדִֽין׃ </span>
<span class='v NH10_18' data-id='NH10_18'><span class='v-num v-18'>18&nbsp;</span>אָטֵ֥ר חִזְקִיָּ֖ה עַזּֽוּר׃ </span>
<span class='v NH10_19' data-id='NH10_19'><span class='v-num v-19'>19&nbsp;</span>הֹודִיָּ֥ה חָשֻׁ֖ם בֵּצָֽי׃ </span>
<span class='v NH10_20' data-id='NH10_20'><span class='v-num v-20'>20&nbsp;</span>חָרִ֥יף עֲנָתֹ֖ות *נֹובָי (נֵיבָֽי)׃ </span>
<span class='v NH10_21' data-id='NH10_21'><span class='v-num v-21'>21&nbsp;</span>מַגְפִּיעָ֥שׁ מְשֻׁלָּ֖ם חֵזִֽיר׃ </span>
<span class='v NH10_22' data-id='NH10_22'><span class='v-num v-22'>22&nbsp;</span>מְשֵׁיזַבְאֵ֥ל צָדֹ֖וק יַדּֽוּעַ׃ </span>
<span class='v NH10_23' data-id='NH10_23'><span class='v-num v-23'>23&nbsp;</span>פְּלַטְיָ֥ה חָנָ֖ן עֲנָיָֽה׃ </span>
<span class='v NH10_24' data-id='NH10_24'><span class='v-num v-24'>24&nbsp;</span>הֹושֵׁ֥עַ חֲנַנְיָ֖ה חַשּֽׁוּב׃ </span>
<span class='v NH10_25' data-id='NH10_25'><span class='v-num v-25'>25&nbsp;</span>הַלֹּוחֵ֥שׁ פִּלְחָ֖א שֹׁובֵֽק׃ </span>
<span class='v NH10_26' data-id='NH10_26'><span class='v-num v-26'>26&nbsp;</span>רְח֥וּם חֲשַׁבְנָ֖ה מַעֲשֵׂיָֽה׃ </span>
<span class='v NH10_27' data-id='NH10_27'><span class='v-num v-27'>27&nbsp;</span>וַאֲחִיָּ֥ה חָנָ֖ן עָנָֽן׃ </span>
<span class='v NH10_28' data-id='NH10_28'><span class='v-num v-28'>28&nbsp;</span>מַלּ֥וּךְ חָרִ֖ם בַּעֲנָֽה׃ </span>
<span class='v NH10_29' data-id='NH10_29'><span class='v-num v-29'>29&nbsp;</span>וּשְׁאָ֣ר הָעָ֡ם הַכֹּהֲנִ֣ים הַ֠לְוִיִּם הַשֹּׁועֲרִ֨ים הַמְשֹׁרְרִ֜ים הַנְּתִינִ֗ים וְֽכָל־הַנִּבְדָּ֞ל מֵעַמֵּ֤י הָאֲרָצֹות֙ אֶל־תֹּורַ֣ת הָאֱלֹהִ֔ים נְשֵׁיהֶ֖ם בְּנֵיהֶ֣ם וּבְנֹתֵיהֶ֑ם כֹּ֖ל יֹודֵ֥עַ מֵבִֽין׃ </span>
<span class='v NH10_30' data-id='NH10_30'><span class='v-num v-30'>30&nbsp;</span>מַחֲזִיקִ֣ים עַל־אֲחֵיהֶם֮ אַדִּירֵיהֶם֒ וּבָאִ֞ים בְּאָלָ֣ה וּבִשְׁבוּעָ֗ה לָלֶ֙כֶת֙ בְּתֹורַ֣ת הָאֱלֹהִ֔ים אֲשֶׁ֣ר נִתְּנָ֔ה בְּיַ֖ד מֹשֶׁ֣ה עֶֽבֶד־הֽ͏ָאֱלֹהִ֑ים וְלִשְׁמֹ֣ור וְלַעֲשֹׂ֗ות אֶת־כָּל־מִצְוֹת֙ יְהוָ֣ה אֲדֹנֵ֔ינוּ וּמִשְׁפָּטָ֖יו וְחֻקָּֽיו׃ </span>
<span class='v NH10_31' data-id='NH10_31'><span class='v-num v-31'>31&nbsp;</span>וַאֲשֶׁ֛ר לֹא־נִתֵּ֥ן בְּנֹתֵ֖ינוּ לְעַמֵּ֣י הָאָ֑רֶץ וְאֶת־בְּנֹ֣תֵיהֶ֔ם לֹ֥א נִקַּ֖ח לְבָנֵֽינוּ׃ </span>
<span class='v NH10_32' data-id='NH10_32'><span class='v-num v-32'>32&nbsp;</span>וְעַמֵּ֣י הָאָ֡רֶץ הַֽמְבִיאִים֩ אֶת־הַמַּקָּחֹ֨ות וְכָל־שֶׁ֜בֶר בְּיֹ֤ום הַשַּׁבָּת֙ לִמְכֹּ֔ור לֹא־נִקַּ֥ח מֵהֶ֛ם בַּשַּׁבָּ֖ת וּבְיֹ֣ום קֹ֑דֶשׁ וְנִטֹּ֛שׁ אֶת־הַשָּׁנָ֥ה הַשְּׁבִיעִ֖ית וּמַשָּׁ֥א כָל־יָֽד׃ </span>
<span class='v NH10_33' data-id='NH10_33'><span class='v-num v-33'>33&nbsp;</span>וְהֶעֱמַ֤דְנוּ עָלֵ֙ינוּ֙ מִצְוֹ֔ת לָתֵ֥ת עָלֵ֛ינוּ שְׁלִשִׁ֥ית הַשֶּׁ֖קֶל בַּשָּׁנָ֑ה לַעֲבֹדַ֖ת בֵּ֥ית אֱלֹהֵֽינוּ׃ </span>
<span class='v NH10_34' data-id='NH10_34'><span class='v-num v-34'>34&nbsp;</span>לְלֶ֣חֶם הַֽמַּעֲרֶ֡כֶת וּמִנְחַ֣ת הַתָּמִ֣יד וּלְעֹולַ֣ת הַ֠תָּמִיד הַשַּׁבָּתֹ֨ות הֶחֳדָשִׁ֜ים לַמֹּועֲדִ֗ים וְלַקֳּדָשִׁים֙ וְלַ֣חַטָּאֹ֔ות לְכַפֵּ֖ר עַל־יִשְׂרָאֵ֑ל וְכֹ֖ל מְלֶ֥אכֶת בֵּית־אֱלֹהֵֽינוּ׃ ס </span>
<span class='v NH10_35' data-id='NH10_35'><span class='v-num v-35'>35&nbsp;</span>וְהַגֹּורָלֹ֨ות הִפַּ֜לְנוּ עַל־קֻרְבַּ֣ן הָעֵצִ֗ים הַכֹּהֲנִ֣ים הַלְוִיִּם֮ וְהָעָם֒ לְ֠הָבִיא לְבֵ֨ית אֱלֹהֵ֧ינוּ לְבֵית־אֲבֹתֵ֛ינוּ לְעִתִּ֥ים מְזֻמָּנִ֖ים שָׁנָ֣ה בְשָׁנָ֑ה לְבַעֵ֗ר עַל־מִזְבַּח֙ יְהוָ֣ה אֱלֹהֵ֔ינוּ כַּכָּת֖וּב בַּתֹּורָֽה׃ </span>
<span class='v NH10_36' data-id='NH10_36'><span class='v-num v-36'>36&nbsp;</span>וּלְהָבִ֞יא אֶת־בִּכּוּרֵ֣י אַדְמָתֵ֗נוּ וּבִכּוּרֵ֛י כָּל־פְּרִ֥י כָל־עֵ֖ץ שָׁנָ֣ה בְשָׁנָ֑ה לְבֵ֖ית יְהוָֽה׃ </span>
<span class='v NH10_37' data-id='NH10_37'><span class='v-num v-37'>37&nbsp;</span>וְאֶת־בְּכֹרֹ֤ות בָּנֵ֙ינוּ֙ וּבְהֶמְתֵּ֔ינוּ כַּכָּת֖וּב בַּתֹּורָ֑ה וְאֶת־בְּכֹורֵ֨י בְקָרֵ֜ינוּ וְצֹאנֵ֗ינוּ לְהָבִיא֙ לְבֵ֣ית אֱלֹהֵ֔ינוּ לַכֹּ֣הֲנִ֔ים הַמְשָׁרְתִ֖ים בְּבֵ֥ית אֱלֹהֵֽינוּ׃ </span>
<span class='v NH10_38' data-id='NH10_38'><span class='v-num v-38'>38&nbsp;</span>וְאֶת־רֵאשִׁ֣ית עֲרִיסֹתֵ֣ינוּ וּ֠תְרוּמֹתֵינוּ וּפְרִ֨י כָל־עֵ֜ץ תִּירֹ֣ושׁ וְיִצְהָ֗ר נָבִ֤יא לַכֹּהֲנִים֙ אֶל־לִשְׁכֹ֣ות בֵּית־אֱלֹהֵ֔ינוּ וּמַעְשַׂ֥ר אַדְמָתֵ֖נוּ לַלְוִיִּ֑ם וְהֵם֙ הַלְוִיִּ֔ם הַֽמְעַשְּׂרִ֔ים בְּכֹ֖ל עָרֵ֥י עֲבֹדָתֵֽנוּ׃ </span>
<span class='v NH10_39' data-id='NH10_39'><span class='v-num v-39'>39&nbsp;</span>וְהָיָ֨ה הַכֹּהֵ֧ן בֶּֽן־אַהֲרֹ֛ן עִם־הַלְוִיִּ֖ם בַּעְשֵׂ֣ר הַלְוִיִּ֑ם וְהַלְוִיִּ֞ם יַעֲל֨וּ אֶת־מַעֲשַׂ֤ר הַֽמַּעֲשֵׂר֙ לְבֵ֣ית אֱלֹהֵ֔ינוּ אֶל־הַלְּשָׁכֹ֖ות לְבֵ֥ית הָאֹוצָֽר׃ </span>
<span class='v NH10_40' data-id='NH10_40'><span class='v-num v-40'>40&nbsp;</span>כִּ֣י אֶל־הַ֠לְּשָׁכֹות יָבִ֨יאוּ בְנֵי־יִשְׂרָאֵ֜ל וּבְנֵ֣י הַלֵּוִ֗י אֶת־תְּרוּמַ֣ת הַדָּגָן֮ הַתִּירֹ֣ושׁ וְהַיִּצְהָר֒ וְשָׁם֙ כְּלֵ֣י הַמִּקְדָּ֔שׁ וְהַכֹּהֲנִים֙ הַמְשָׁ֣רְתִ֔ים וְהַשֹּׁועֲרִ֖ים וְהַמְשֹׁרְרִ֑ים וְלֹ֥א נַעֲזֹ֖ב אֶת־בֵּ֥ית אֱלֹהֵֽינוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='NH9.html'>&#9664;</a>
<a class='home' href='index.html'>&#9776;</a>
<a class='next' href='NH11.html'>&#9654;</a>
</div></div>
</body></html>
