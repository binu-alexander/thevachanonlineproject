<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 30</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 30 </a>
<a class='prev' href='PS29.html'> &#9664; </a>
<a class='next' href='PS31.html'> &#9654; </a>
</div></div>
<div class='chapter section PS30 hbo PS ezra_sil' dir='rtl' data-id='PS30' data-nextid='PS31' data-previd='PS29' lang='hbo'> 

<div class='c'> 30</div>
<div class='p'>
<span class='v PS30_1' data-id='PS30_1'><span class='verse1 v-num v-1'>1&nbsp;</span>מִזְמֹ֡ור שִׁיר־חֲנֻכַּ֖ת הַבַּ֣יִת לְדָוִֽד׃ </span>
<span class='v PS30_2' data-id='PS30_2'><span class='v-num v-2'>2&nbsp;</span>אֲרֹומִמְךָ֣ יְ֭הוָה כִּ֣י דִלִּיתָ֑נִי וְלֹא־שִׂמַּ֖חְתָּ אֹיְבַ֣י לִֽי׃ </span>
<span class='v PS30_3' data-id='PS30_3'><span class='v-num v-3'>3&nbsp;</span>יְהוָ֥ה אֱלֹהָ֑י שִׁוַּ֥עְתִּי אֵ֝לֶ֗יךָ וַתִּרְפָּאֵֽנִי׃ </span>
<span class='v PS30_4' data-id='PS30_4'><span class='v-num v-4'>4&nbsp;</span>יְֽהוָ֗ה הֶֽעֱלִ֣יתָ מִן־שְׁאֹ֣ול נַפְשִׁ֑י חִ֝יִּיתַ֗נִי *מִיֹּורְדֵי־ (מִיָּֽרְדִי)־בֹֽור׃ </span>
<span class='v PS30_5' data-id='PS30_5'><span class='v-num v-5'>5&nbsp;</span>זַמְּר֣וּ לַיהוָ֣ה חֲסִידָ֑יו וְ֝הֹוד֗וּ לְזֵ֣כֶר קָדְשֹֽׁו׃ </span>
<span class='v PS30_6' data-id='PS30_6'><span class='v-num v-6'>6&nbsp;</span>כִּ֤י רֶ֨גַע ׀ בְּאַפֹּו֮ חַיִּ֪ים בִּרְצֹ֫ונֹ֥ו בָּ֭עֶרֶב יָלִ֥ין בֶּ֗כִי וְלַבֹּ֥קֶר רִנָּֽה׃ </span>
<span class='v PS30_7' data-id='PS30_7'><span class='v-num v-7'>7&nbsp;</span>וַ֭אֲנִי אָמַ֣רְתִּי בְשַׁלְוִ֑י בַּל־אֶמֹּ֥וט לְעֹולָֽם׃ </span>
<span class='v PS30_8' data-id='PS30_8'><span class='v-num v-8'>8&nbsp;</span>יְֽהוָ֗ה בִּרְצֹונְךָ֮ הֶעֱמַ֪דְתָּה לְֽהַרְרִ֫י עֹ֥ז הִסְתַּ֥רְתָּ פָנֶ֗יךָ הָיִ֥יתִי נִבְהָֽל׃ </span>
<span class='v PS30_9' data-id='PS30_9'><span class='v-num v-9'>9&nbsp;</span>אֵלֶ֣יךָ יְהוָ֣ה אֶקְרָ֑א וְאֶל־אֲ֝דֹנָ֗י אֶתְחַנָּֽן׃ </span>
<span class='v PS30_10' data-id='PS30_10'><span class='v-num v-10'>10&nbsp;</span>מַה־בֶּ֥צַע בְּדָמִי֮ בְּרִדְתִּ֪י אֶ֫ל־שָׁ֥חַת הֲיֹודְךָ֥ עָפָ֑ר הֲיַגִּ֥יד אֲמִתֶּֽךָ׃ </span>
<span class='v PS30_11' data-id='PS30_11'><span class='v-num v-11'>11&nbsp;</span>שְׁמַע־יְהוָ֥ה וְחָנֵּ֑נִי יְ֝הוָה הֱ‍ֽיֵה־עֹזֵ֥ר לִֽי׃ </span>
<span class='v PS30_12' data-id='PS30_12'><span class='v-num v-12'>12&nbsp;</span>הָפַ֣כְתָּ מִסְפְּדִי֮ לְמָחֹ֪ול לִ֥י פִּתַּ֥חְתָּ שַׂקִּ֑י וַֽתְּאַזְּרֵ֥נִי שִׂמְחָֽה׃ </span>
<span class='v PS30_13' data-id='PS30_13'><span class='v-num v-13'>13&nbsp;</span>לְמַ֤עַן ׀ יְזַמֶּרְךָ֣ כָ֭בֹוד וְלֹ֣א יִדֹּ֑ם יְהוָ֥ה אֱ֝לֹהַ֗י לְעֹולָ֥ם אֹודֶֽךָּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS29.html'>&#9664;</a>
<a class='home' href='index.html'>&#9776;</a>
<a class='next' href='PS31.html'>&#9654;</a>
</div></div>
</body></html>
