<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 5</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 5 </a>
<a class='prev' href='JB4.html'> &#9664; </a>
<a class='next' href='JB6.html'> &#9654; </a>
</div></div>
<div class='chapter section JB5 hbo JB ezra_sil' dir='rtl' data-id='JB5' data-nextid='JB6' data-previd='JB4' lang='hbo'> 

<div class='c'>5</div>
<div class='p'>
<span class='v JB5_1' data-id='JB5_1'><span class='verse1 v-num v-1'>1&nbsp;</span>קְֽרָא־נָ֭א הֲיֵ֣שׁ עֹונֶ֑ךָּ וְאֶל־מִ֖י מִקְּדֹשִׁ֣ים תִּפְנֶֽה׃ </span>
<span class='v JB5_2' data-id='JB5_2'><span class='v-num v-2'>2&nbsp;</span>כִּֽי־לֶֽ֭אֱוִיל יַהֲרָג־כָּ֑עַשׂ וּ֝פֹתֶ֗ה תָּמִ֥ית קִנְאָֽה׃ </span>
<span class='v JB5_3' data-id='JB5_3'><span class='v-num v-3'>3&nbsp;</span>אֲ‍ֽנִי־רָ֭אִיתִי אֱוִ֣יל מַשְׁרִ֑ישׁ וָאֶקֹּ֖וב נָוֵ֣הוּ פִתְאֹֽם׃ </span>
<span class='v JB5_4' data-id='JB5_4'><span class='v-num v-4'>4&nbsp;</span>יִרְחֲק֣וּ בָנָ֣יו מִיֶּ֑שַׁע וְיִֽדַּכְּא֥וּ בַ֝שַּׁ֗עַר וְאֵ֣ין מַצִּֽיל׃ </span>
<span class='v JB5_5' data-id='JB5_5'><span class='v-num v-5'>5&nbsp;</span>אֲשֶׁ֤ר קְצִירֹ֨ו ׀ רָ֘עֵ֤ב יֹאכֵ֗ל וְאֶֽל־מִצִּנִּ֥ים יִקָּחֵ֑הוּ וְשָׁאַ֖ף צַמִּ֣ים חֵילָֽם׃ </span>
<span class='v JB5_6' data-id='JB5_6'><span class='v-num v-6'>6&nbsp;</span>כִּ֤י ׀ לֹא־יֵצֵ֣א מֵעָפָ֣ר אָ֑וֶן וּ֝מֵאֲדָמָ֗ה לֹא־יִצְמַ֥ח עָמָֽל׃ </span>
<span class='v JB5_7' data-id='JB5_7'><span class='v-num v-7'>7&nbsp;</span>כִּֽי־אָ֭דָם לְעָמָ֣ל יוּלָּ֑ד וּבְנֵי־רֶ֝֗שֶׁף יַגְבִּ֥יהוּ עֽוּף׃ </span>
<span class='v JB5_8' data-id='JB5_8'><span class='v-num v-8'>8&nbsp;</span>אוּלָ֗ם אֲ֭נִי אֶדְרֹ֣שׁ אֶל־אֵ֑ל וְאֶל־אֱ֝לֹהִ֗ים אָשִׂ֥ים דִּבְרָתִֽי׃ </span>
<span class='v JB5_9' data-id='JB5_9'><span class='v-num v-9'>9&nbsp;</span>עֹשֶׂ֣ה גְ֭דֹלֹות וְאֵ֣ין חֵ֑קֶר נִ֝פְלָאֹ֗ות עַד־אֵ֥ין מִסְפָּֽר׃ </span>
<span class='v JB5_10' data-id='JB5_10'><span class='v-num v-10'>10&nbsp;</span>הַנֹּתֵ֣ן מָ֭טָר עַל־פְּנֵי־אָ֑רֶץ וְשֹׁ֥לֵֽחַ מַ֝יִם עַל־פְּנֵ֥י חוּצֹֽות׃ </span>
<span class='v JB5_11' data-id='JB5_11'><span class='v-num v-11'>11&nbsp;</span>לָשׂ֣וּם שְׁפָלִ֣ים לְמָרֹ֑ום וְ֝קֹדְרִ֗ים שָׂ֣גְבוּ יֶֽשַׁע׃ </span>
<span class='v JB5_12' data-id='JB5_12'><span class='v-num v-12'>12&nbsp;</span>מֵ֭פֵר מַחְשְׁבֹ֣ות עֲרוּמִ֑ים וְֽלֹא־תַעֲשֶׂ֥ינָה יְ֝דֵיהֶ֗ם תּוּשִׁיָּֽה׃ </span>
<span class='v JB5_13' data-id='JB5_13'><span class='v-num v-13'>13&nbsp;</span>לֹכֵ֣ד חֲכָמִ֣ים בְּעָרְמָ֑ם וַעֲצַ֖ת נִפְתָּלִ֣ים נִמְהָֽרָה׃ </span>
<span class='v JB5_14' data-id='JB5_14'><span class='v-num v-14'>14&nbsp;</span>יֹומָ֥ם יְפַגְּשׁוּ־חֹ֑שֶׁךְ וְ֝כַלַּ֗יְלָה יְֽמַשְׁשׁ֥וּ בַֽצָּהֳרָֽיִם׃ </span>
<span class='v JB5_15' data-id='JB5_15'><span class='v-num v-15'>15&nbsp;</span>וַיֹּ֣שַׁע מֵ֭חֶרֶב מִפִּיהֶ֑ם וּמִיַּ֖ד חָזָ֣ק אֶבְיֹֽון׃ </span>
<span class='v JB5_16' data-id='JB5_16'><span class='v-num v-16'>16&nbsp;</span>וַתְּהִ֣י לַדַּ֣ל תִּקְוָ֑ה וְ֝עֹלָ֗תָה קָ֣פְצָה פִּֽיהָ׃ </span>
<span class='v JB5_17' data-id='JB5_17'><span class='v-num v-17'>17&nbsp;</span>הִנֵּ֤ה אַשְׁרֵ֣י אֱ֭נֹושׁ יֹוכִחֶ֣נּֽוּ אֱלֹ֑והַּ וּמוּסַ֥ר שַׁ֝דַּ֗י אַל־תִּמְאָֽס׃ </span>
<span class='v JB5_18' data-id='JB5_18'><span class='v-num v-18'>18&nbsp;</span>כִּ֤י ה֣וּא יַכְאִ֣יב וְיֶחְבָּ֑שׁ יִ֝מְחַ֗ץ *וְיָדֹו (וְיָדָ֥יו) תִּרְפֶּֽינָה׃ </span>
<span class='v JB5_19' data-id='JB5_19'><span class='v-num v-19'>19&nbsp;</span>בְּשֵׁ֣שׁ צָ֭רֹות יַצִּילֶ֑ךָּ וּבְשֶׁ֓בַע ׀ לֹא־יִגַּ֖ע בְּךָ֣ רָֽע׃ </span>
<span class='v JB5_20' data-id='JB5_20'><span class='v-num v-20'>20&nbsp;</span>בְּ֭רָעָב פָּֽדְךָ֣ מִמָּ֑וֶת וּ֝בְמִלְחָמָ֗ה מִ֣ידֵי חָֽרֶב׃ </span>
<span class='v JB5_21' data-id='JB5_21'><span class='v-num v-21'>21&nbsp;</span>בְּשֹׁ֣וט לָ֭שֹׁון תֵּחָבֵ֑א וְֽלֹא־תִירָ֥א מִ֝שֹּׁ֗ד כִּ֣י יָבֹֽוא׃ </span>
<span class='v JB5_22' data-id='JB5_22'><span class='v-num v-22'>22&nbsp;</span>לְשֹׁ֣ד וּלְכָפָ֣ן תִּשְׂחָ֑ק וּֽמֵחַיַּ֥ת הָ֝אָ֗רֶץ אַל־תִּירָֽא׃ </span>
<span class='v JB5_23' data-id='JB5_23'><span class='v-num v-23'>23&nbsp;</span>כִּ֤י עִם־אַבְנֵ֣י הַשָּׂדֶ֣ה בְרִיתֶ֑ךָ וְחַיַּ֥ת הַ֝שָּׂדֶ֗ה הָשְׁלְמָה־לָֽךְ׃ </span>
<span class='v JB5_24' data-id='JB5_24'><span class='v-num v-24'>24&nbsp;</span>וְֽ֭יָדַעְתָּ כִּי־שָׁלֹ֣ום אָהֳלֶ֑ךָ וּֽפָקַדְתָּ֥ נָ֝וְךָ וְלֹ֣א תֶחֱטָֽא׃ </span>
<span class='v JB5_25' data-id='JB5_25'><span class='v-num v-25'>25&nbsp;</span>וְֽ֭יָדַעְתָּ כִּי־רַ֣ב זַרְעֶ֑ךָ וְ֝צֶאֱצָאֶ֗יךָ כְּעֵ֣שֶׂב הָאָֽרֶץ׃ </span>
<span class='v JB5_26' data-id='JB5_26'><span class='v-num v-26'>26&nbsp;</span>תָּבֹ֣וא בְכֶ֣לַח אֱלֵי־קָ֑בֶר כַּעֲלֹ֖ות גָּדִ֣ישׁ בְּעִתֹּֽו׃ </span>
<span class='v JB5_27' data-id='JB5_27'><span class='v-num v-27'>27&nbsp;</span>הִנֵּה־זֹ֭את חֲקַרְנ֥וּהָ כֶּֽן־הִ֑יא שְׁ֝מָעֶ֗נָּה וְאַתָּ֥ה דַֽע־לָֽךְ׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB4.html'>&#9664;</a>
<a class='home' href='index.html'>&#9776;</a>
<a class='next' href='JB6.html'>&#9654;</a>
</div></div>
</body></html>
