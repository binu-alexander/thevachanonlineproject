<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 30</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 30 </a>
<a class='prev' href='JB29.html'> &#9664; </a>
<a class='next' href='JB31.html'> &#9654; </a>
</div></div>
<div class='chapter section JB30 hbo JB ezra_sil' dir='rtl' data-id='JB30' data-nextid='JB31' data-previd='JB29' lang='hbo'> 

<br><div class='c'>30</div>
<div class='p'>
<span class='v JB30_1' data-id='JB30_1'><span class='verse1 v-num v-1'>1&nbsp;</span>וְעַתָּ֤ה ׀ שָֽׂחֲק֣וּ עָלַי֮ צְעִירִ֥ים מִמֶּ֗נִּי לְיָ֫מִ֥ים אֲשֶׁר־מָאַ֥סְתִּי אֲבֹותָ֑ם לָ֝שִׁ֗ית עִם־כַּלְבֵ֥י צֹאנִֽי׃ </span>
<span class='v JB30_2' data-id='JB30_2'><span class='v-num v-2'>2&nbsp;</span>גַּם־כֹּ֣חַ יְ֭דֵיהֶם לָ֣מָּה לִּ֑י עָ֝לֵ֗ימֹו אָ֣בַד כָּֽלַח׃ </span>
<span class='v JB30_3' data-id='JB30_3'><span class='v-num v-3'>3&nbsp;</span>בְּחֶ֥סֶר וּבְכָפָ֗ן גַּ֫לְמ֥וּד הַֽעֹרְקִ֥ים צִיָּ֑ה אֶ֝֗מֶשׁ שֹׁואָ֥ה וּמְשֹׁאָֽה׃ </span>
<span class='v JB30_4' data-id='JB30_4'><span class='v-num v-4'>4&nbsp;</span>הַקֹּטְפִ֣ים מַלּ֣וּחַ עֲלֵי־שִׂ֑יחַ וְשֹׁ֖רֶשׁ רְתָמִ֣ים לַחְמָֽם׃ </span>
<span class='v JB30_5' data-id='JB30_5'><span class='v-num v-5'>5&nbsp;</span>מִן־גֵּ֥ו יְגֹרָ֑שׁוּ יָרִ֥יעוּ עָ֝לֵ֗ימֹו כַּגַּנָּֽב׃ </span>
<span class='v JB30_6' data-id='JB30_6'><span class='v-num v-6'>6&nbsp;</span>בַּעֲר֣וּץ נְחָלִ֣ים לִשְׁכֹּ֑ן חֹרֵ֖י עָפָ֣ר וְכֵפִֽים׃ </span>
<span class='v JB30_7' data-id='JB30_7'><span class='v-num v-7'>7&nbsp;</span>בֵּין־שִׂיחִ֥ים יִנְהָ֑קוּ תַּ֖חַת חָר֣וּל יְסֻפָּֽחוּ׃ </span>
<span class='v JB30_8' data-id='JB30_8'><span class='v-num v-8'>8&nbsp;</span>בְּֽנֵי־נָ֭בָל גַּם־בְּנֵ֣י בְלִי־שֵׁ֑ם נִ֝כְּא֗וּ מִן־הָאָֽרֶץ׃ </span>
<span class='v JB30_9' data-id='JB30_9'><span class='v-num v-9'>9&nbsp;</span>וְ֭עַתָּה נְגִינָתָ֣ם הָיִ֑יתִי וָאֱהִ֖י לָהֶ֣ם לְמִלָּֽה׃ </span>
<span class='v JB30_10' data-id='JB30_10'><span class='v-num v-10'>10&nbsp;</span>תִּֽ֭עֲבוּנִי רָ֣חֲקוּ מֶ֑נִּי וּ֝מִפָּנַ֗י לֹא־חָ֥שְׂכוּ רֹֽק׃ </span>
<span class='v JB30_11' data-id='JB30_11'><span class='v-num v-11'>11&nbsp;</span>כִּֽי־*יִתְרֹו (יִתְרִ֣י) פִ֭תַּח וַיְעַנֵּ֑נִי וְ֝רֶ֗סֶן מִפָּנַ֥י שִׁלֵּֽחוּ׃ </span>
<span class='v JB30_12' data-id='JB30_12'><span class='v-num v-12'>12&nbsp;</span>עַל־יָמִין֮ פִּרְחַ֪ח יָ֫ק֥וּמוּ רַגְלַ֥י שִׁלֵּ֑חוּ וַיָּסֹ֥לּוּ עָ֝לַ֗י אָרְחֹ֥ות אֵידָֽם׃ </span>
<span class='v JB30_13' data-id='JB30_13'><span class='v-num v-13'>13&nbsp;</span>נָתְס֗וּ נְֽתִיבָ֫תִ֥י לְהַוָּתִֽי יֹעִ֑ילוּ לֹ֖א עֹזֵ֣ר לָֽמֹו׃ </span>
<span class='v JB30_14' data-id='JB30_14'><span class='v-num v-14'>14&nbsp;</span>כְּפֶ֣רֶץ רָחָ֣ב יֶאֱתָ֑יוּ תַּ֥חַת שֹׁ֝אָ֗ה הִתְגַּלְגָּֽלוּ׃ </span>
<span class='v JB30_15' data-id='JB30_15'><span class='v-num v-15'>15&nbsp;</span>הָהְפַּ֥ךְ עָלַ֗י בַּלָּ֫הֹ֥ות תִּרְדֹּ֣ף כָּ֭רוּחַ נְדִבָתִ֑י וּ֝כְעָ֗ב עָבְרָ֥ה יְשֻׁעָתִֽי׃ </span>
<span class='v JB30_16' data-id='JB30_16'><span class='v-num v-16'>16&nbsp;</span>וְעַתָּ֗ה עָ֭לַי תִּשְׁתַּפֵּ֣ךְ נַפְשִׁ֑י יֹ֖אחֲז֣וּנִי יְמֵי־עֹֽנִי׃ </span>
<span class='v JB30_17' data-id='JB30_17'><span class='v-num v-17'>17&nbsp;</span>לַ֗יְלָה עֲ֭צָמַי נִקַּ֣ר מֵעָלָ֑י וְ֝עֹרְקַ֗י לֹ֣א יִשְׁכָּבֽוּן׃ </span>
<span class='v JB30_18' data-id='JB30_18'><span class='v-num v-18'>18&nbsp;</span>בְּרָב־כֹּ֖חַ יִתְחַפֵּ֣שׂ לְבוּשִׁ֑י כְּפִ֖י כֻתָּנְתִּ֣י יַֽאַזְרֵֽנִי׃ </span>
<span class='v JB30_19' data-id='JB30_19'><span class='v-num v-19'>19&nbsp;</span>הֹרָ֥נִי לַחֹ֑מֶר וָ֝אֶתְמַשֵּׁ֗ל כֶּעָפָ֥ר וָאֵֽפֶר׃ </span>
<span class='v JB30_20' data-id='JB30_20'><span class='v-num v-20'>20&nbsp;</span>אֲשַׁוַּ֣ע אֵ֭לֶיךָ וְלֹ֣א תַעֲנֵ֑נִי עָ֝מַ֗דְתִּי וַתִּתְבֹּ֥נֶן בִּֽי׃ </span>
<span class='v JB30_21' data-id='JB30_21'><span class='v-num v-21'>21&nbsp;</span>תֵּהָפֵ֣ךְ לְאַכְזָ֣ר לִ֑י בְּעֹ֖צֶם יָדְךָ֣ תִשְׂטְמֵֽנִי׃ </span>
<span class='v JB30_22' data-id='JB30_22'><span class='v-num v-22'>22&nbsp;</span>תִּשָּׂאֵ֣נִי אֶל־ר֖וּחַ תַּרְכִּיבֵ֑נִי וּ֝תְמֹגְגֵ֗נִי *תְּשֻׁוֶּה (תּוּשִׁיָּֽה)׃ </span>
<span class='v JB30_23' data-id='JB30_23'><span class='v-num v-23'>23&nbsp;</span>כִּֽי־יָ֭דַעְתִּי מָ֣וֶת תְּשִׁיבֵ֑נִי וּבֵ֖ית מֹועֵ֣ד לְכָל־חָֽי׃ </span>
<span class='v JB30_24' data-id='JB30_24'><span class='v-num v-24'>24&nbsp;</span>אַ֣ךְ לֹא־בְ֭עִי יִשְׁלַח־יָ֑ד אִם־בְּ֝פִידֹ֗ו לָהֶ֥ן שֽׁוּעַ׃ </span>
<span class='v JB30_25' data-id='JB30_25'><span class='v-num v-25'>25&nbsp;</span>אִם־לֹ֣א בָ֭כִיתִי לִקְשֵׁה־יֹ֑ום עָֽגְמָ֥ה נַ֝פְשִׁ֗י לָאֶבְיֹֽון׃ </span>
<span class='v JB30_26' data-id='JB30_26'><span class='v-num v-26'>26&nbsp;</span>כִּ֤י טֹ֣וב קִ֭וִּיתִי וַיָּ֣בֹא רָ֑ע וַֽאֲיַחֲלָ֥ה לְ֝אֹ֗ור וַיָּ֥בֹא אֹֽפֶל׃ </span>
<span class='v JB30_27' data-id='JB30_27'><span class='v-num v-27'>27&nbsp;</span>מֵעַ֖י רֻתְּח֥וּ וְלֹא־דָ֗מּוּ קִדְּמֻ֥נִי יְמֵי־עֹֽנִי׃ </span>
<span class='v JB30_28' data-id='JB30_28'><span class='v-num v-28'>28&nbsp;</span>קֹדֵ֣ר הִ֭לַּכְתִּי בְּלֹ֣א חַמָּ֑ה קַ֖מְתִּי בַקָּהָ֣ל אֲשַׁוֵּֽעַ׃ </span>
<span class='v JB30_29' data-id='JB30_29'><span class='v-num v-29'>29&nbsp;</span>אָ֭ח הָיִ֣יתִי לְתַנִּ֑ים וְ֝רֵ֗עַ לִבְנֹ֥ות יַעֲנָֽה׃ </span>
<span class='v JB30_30' data-id='JB30_30'><span class='v-num v-30'>30&nbsp;</span>עֹ֖ורִי שָׁחַ֣ר מֵעָלָ֑י וְעַצְמִי־חָ֝֗רָה מִנִּי־חֹֽרֶב׃ </span>
<span class='v JB30_31' data-id='JB30_31'><span class='v-num v-31'>31&nbsp;</span>וַיְהִ֣י לְ֭אֵבֶל כִּנֹּרִ֑י וְ֝עֻגָבִ֗י לְקֹ֣ול בֹּכִֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB29.html'>&#9664;</a>
<a class='home' href='index.html'>&#9776;</a>
<a class='next' href='JB31.html'>&#9654;</a>
</div></div>
</body></html>
