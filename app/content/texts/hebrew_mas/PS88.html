<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 88</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 88 </a>
<a class='prev' href='PS87.html'> &#9664; </a>
<a class='next' href='PS89.html'> &#9654; </a>
</div></div>
<div class='chapter section PS88 hbo PS ezra_sil' dir='rtl' data-id='PS88' data-nextid='PS89' data-previd='PS87' lang='hbo'> 

<br><div class='c'> 88</div>
<div class='p'>
<span class='v PS88_1' data-id='PS88_1'><span class='verse1 v-num v-1'>1&nbsp;</span>שִׁ֥יר מִזְמֹ֗ור לִבְנֵ֫י קֹ֥רַח לַמְנַצֵּ֣חַ עַל־מָחֲלַ֣ת לְעַנֹּ֑ות מַ֝שְׂכִּ֗יל לְהֵימָ֥ן הָאֶזְרָחִֽי׃ </span>
<span class='v PS88_2' data-id='PS88_2'><span class='v-num v-2'>2&nbsp;</span>יְ֭הוָה אֱלֹהֵ֣י יְשׁוּעָתִ֑י יֹום־צָעַ֖קְתִּי בַלַּ֣יְלָה נֶגְדֶּֽךָ׃ </span>
<span class='v PS88_3' data-id='PS88_3'><span class='v-num v-3'>3&nbsp;</span>תָּבֹ֣וא לְ֭פָנֶיךָ תְּפִלָּתִ֑י הַטֵּֽה־אָ֝זְנְךָ֗ לְרִנָּתִֽי׃ </span>
<span class='v PS88_4' data-id='PS88_4'><span class='v-num v-4'>4&nbsp;</span>כִּֽי־שָֽׂבְעָ֣ה בְרָעֹ֣ות נַפְשִׁ֑י וְחַיַּ֗י לִשְׁאֹ֥ול הִגִּֽיעוּ׃ </span>
<span class='v PS88_5' data-id='PS88_5'><span class='v-num v-5'>5&nbsp;</span>נֶ֭חְשַׁבְתִּי עִם־יֹ֣ורְדֵי בֹ֑ור הָ֝יִ֗יתִי כְּגֶ֣בֶר אֵֽין־אֱיָֽל׃ </span>
<span class='v PS88_6' data-id='PS88_6'><span class='v-num v-6'>6&nbsp;</span>בַּמֵּתִ֗ים חָ֫פְשִׁ֥י כְּמֹ֤ו חֲלָלִ֨ים ׀ שֹׁ֥כְבֵי קֶ֗בֶר אֲשֶׁ֤ר לֹ֣א זְכַרְתָּ֣ם עֹ֑וד וְ֝הֵ֗מָּה מִיָּדְךָ֥ נִגְזָֽרוּ׃ </span>
<span class='v PS88_7' data-id='PS88_7'><span class='v-num v-7'>7&nbsp;</span>שַׁ֭תַּנִי בְּבֹ֣ור תַּחְתִּיֹּ֑ות בְּ֝מַחֲשַׁכִּ֗ים בִּמְצֹלֹֽות׃ </span>
<span class='v PS88_8' data-id='PS88_8'><span class='v-num v-8'>8&nbsp;</span>עָ֭לַי סָמְכָ֣ה חֲמָתֶ֑ךָ וְכָל־מִ֝שְׁבָּרֶ֗יךָ עִנִּ֥יתָ סֶּֽלָה׃ </span>
<span class='v PS88_9' data-id='PS88_9'><span class='v-num v-9'>9&nbsp;</span>הִרְחַ֥קְתָּ מְיֻדָּעַ֗י מִ֫מֶּ֥נִּי שַׁתַּ֣נִי תֹועֵבֹ֣ות לָ֑מֹו כָּ֝לֻ֗א וְלֹ֣א אֵצֵֽא׃ </span>
<span class='v PS88_10' data-id='PS88_10'><span class='v-num v-10'>10&nbsp;</span>עֵינִ֥י דָאֲבָ֗ה מִנִּ֫י עֹ֥נִי קְרָאתִ֣יךָ יְהוָ֣ה בְּכָל־יֹ֑ום שִׁטַּ֖חְתִּי אֵלֶ֣יךָ כַפָּֽי׃ </span>
<span class='v PS88_11' data-id='PS88_11'><span class='v-num v-11'>11&nbsp;</span>הֲלַמֵּתִ֥ים תַּעֲשֶׂה־פֶּ֑לֶא אִם־רְ֝פָאִ֗ים יָק֤וּמוּ ׀ יֹוד֬וּךָ סֶּֽלָה׃ </span>
<span class='v PS88_12' data-id='PS88_12'><span class='v-num v-12'>12&nbsp;</span>הַיְסֻפַּ֣ר בַּקֶּ֣בֶר חַסְדֶּ֑ךָ אֱ֝מֽוּנָתְךָ֗ בָּאֲבַדֹּֽון׃ </span>
<span class='v PS88_13' data-id='PS88_13'><span class='v-num v-13'>13&nbsp;</span>הֲיִוָּדַ֣ע בַּחֹ֣שֶׁךְ פִּלְאֶ֑ךָ וְ֝צִדְקָתְךָ֗ בְּאֶ֣רֶץ נְשִׁיָּֽה׃ </span>
<span class='v PS88_14' data-id='PS88_14'><span class='v-num v-14'>14&nbsp;</span>וַאֲנִ֤י ׀ אֵלֶ֣יךָ יְהוָ֣ה שִׁוַּ֑עְתִּי וּ֝בַבֹּ֗קֶר תְּֽפִלָּתִ֥י תְקַדְּמֶֽךָּ׃ </span>
<span class='v PS88_15' data-id='PS88_15'><span class='v-num v-15'>15&nbsp;</span>לָמָ֣ה יְ֭הוָה תִּזְנַ֣ח נַפְשִׁ֑י תַּסְתִּ֖יר פָּנֶ֣יךָ מִמֶּֽנִּי׃ </span>
<span class='v PS88_16' data-id='PS88_16'><span class='v-num v-16'>16&nbsp;</span>עָ֘נִ֤י אֲנִ֣י וְגֹוֵ֣עַ מִנֹּ֑עַר נָשָׂ֖אתִי אֵמֶ֣יךָ אָפֽוּנָה׃ </span>
<span class='v PS88_17' data-id='PS88_17'><span class='v-num v-17'>17&nbsp;</span>עָ֭לַי עָבְר֣וּ חֲרֹונֶ֑יךָ בִּ֝עוּתֶ֗יךָ צִמְּתוּתֻֽנִי׃ </span>
<span class='v PS88_18' data-id='PS88_18'><span class='v-num v-18'>18&nbsp;</span>סַבּ֣וּנִי כַ֭מַּיִם כָּל־הַיֹּ֑ום הִקִּ֖יפוּ עָלַ֣י יָֽחַד׃ </span>
<span class='v PS88_19' data-id='PS88_19'><span class='v-num v-19'>19&nbsp;</span>הִרְחַ֣קְתָּ מִ֭מֶּנִּי אֹהֵ֣ב וָרֵ֑עַ מְֽיֻדָּעַ֥י מַחְשָֽׁךְ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS87.html'>&#9664;</a>
<a class='home' href='index.html'>&#9776;</a>
<a class='next' href='PS89.html'>&#9654;</a>
</div></div>
</body></html>
