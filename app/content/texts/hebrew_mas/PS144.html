<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 144</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 144 </a>
<a class='prev' href='PS143.html'> &#9664; </a>
<a class='next' href='PS145.html'> &#9654; </a>
</div></div>
<div class='chapter section PS144 hbo PS ezra_sil' dir='rtl' data-id='PS144' data-nextid='PS145' data-previd='PS143' lang='hbo'> 

<br><div class='c'> 144</div>
<div class='p'>
<span class='v PS144_1' data-id='PS144_1'><span class='verse1 v-num v-1'>1&nbsp;</span>לְדָוִ֨ד ׀ בָּ֘ר֤וּךְ יְהוָ֨ה ׀ צוּרִ֗י הַֽמְלַמֵּ֣ד יָדַ֣י לַקְרָ֑ב אֶ֝צְבְּעֹותַ֗י לַמִּלְחָמָֽה׃ </span>
<span class='v PS144_2' data-id='PS144_2'><span class='v-num v-2'>2&nbsp;</span>חַסְדִּ֥י וּמְצוּדָתִי֮ מִשְׂגַּבִּ֪י וּֽמְפַלְטִ֫י לִ֥י מָ֭גִנִּי וּבֹ֣ו חָסִ֑יתִי הָרֹודֵ֖ד עַמִּ֣י תַחְתָּֽי׃ </span>
<span class='v PS144_3' data-id='PS144_3'><span class='v-num v-3'>3&nbsp;</span>יְֽהוָ֗ה מָה־אָ֭דָם וַתֵּדָעֵ֑הוּ בֶּן־אֱ֝נֹ֗ושׁ וַֽתְּחַשְּׁבֵֽהוּ׃ </span>
<span class='v PS144_4' data-id='PS144_4'><span class='v-num v-4'>4&nbsp;</span>אָ֭דָם לַהֶ֣בֶל דָּמָ֑ה יָ֝מָ֗יו כְּצֵ֣ל עֹובֵֽר׃ </span>
<span class='v PS144_5' data-id='PS144_5'><span class='v-num v-5'>5&nbsp;</span>יְ֭הוָה הַט־שָׁמֶ֣יךָ וְתֵרֵ֑ד גַּ֖ע בֶּהָרִ֣ים וֽ͏ְיֶעֱשָֽׁנוּ׃ </span>
<span class='v PS144_6' data-id='PS144_6'><span class='v-num v-6'>6&nbsp;</span>בְּרֹ֣וק בָּ֭רָק וּתְפִיצֵ֑ם שְׁלַ֥ח חִ֝צֶּ֗יךָ וּתְהֻמֵּֽם׃ </span>
<span class='v PS144_7' data-id='PS144_7'><span class='v-num v-7'>7&nbsp;</span>שְׁלַ֥ח יָדֶ֗יךָ מִמָּ֫רֹ֥ום פְּצֵ֣נִי וְ֭הַצִּילֵנִי מִמַּ֣יִם רַבִּ֑ים מִ֝יַּ֗ד בְּנֵ֣י נֵכָֽר׃ </span>
<span class='v PS144_8' data-id='PS144_8'><span class='v-num v-8'>8&nbsp;</span>אֲשֶׁ֣ר פִּ֭יהֶם דִּבֶּר־שָׁ֑וְא וִֽ֝ימִינָ֗ם יְמִ֣ין שָֽׁקֶר׃ </span>
<span class='v PS144_9' data-id='PS144_9'><span class='v-num v-9'>9&nbsp;</span>אֱ‍ֽלֹהִ֗ים שִׁ֣יר חָ֭דָשׁ אָשִׁ֣ירָה לָּ֑ךְ בְּנֵ֥בֶל עָ֝שֹׂ֗ור אֲזַמְּרָה־לָּֽךְ׃ </span>
<span class='v PS144_10' data-id='PS144_10'><span class='v-num v-10'>10&nbsp;</span>הַנֹּותֵ֥ן תְּשׁוּעָ֗ה לַמְּלָ֫כִ֥ים הַ֭פֹּוצֶה אֶת־דָּוִ֥ד עַבְדֹּ֗ו מֵחֶ֥רֶב רָעָֽה׃ </span>
<span class='v PS144_11' data-id='PS144_11'><span class='v-num v-11'>11&nbsp;</span>פְּצֵ֥נִי וְהַצִּילֵנִי֮ מִיַּ֪ד בְּֽנֵי־נֵ֫כָ֥ר אֲשֶׁ֣ר פִּ֭יהֶם דִּבֶּר־שָׁ֑וְא וִֽ֝ימִינָ֗ם יְמִ֣ין שָֽׁקֶר׃ </span>
<span class='v PS144_12' data-id='PS144_12'><span class='v-num v-12'>12&nbsp;</span>אֲשֶׁ֤ר בָּנֵ֨ינוּ ׀ כִּנְטִעִים֮ מְגֻדָּלִ֪ים בִּֽנְעוּרֵ֫יהֶ֥ם בְּנֹותֵ֥ינוּ כְזָוִיֹּ֑ת מְ֝חֻטָּבֹ֗ות תַּבְנִ֥ית הֵיכָֽל׃ </span>
<span class='v PS144_13' data-id='PS144_13'><span class='v-num v-13'>13&nbsp;</span>מְזָוֵ֣ינוּ מְלֵאִים֮ מְפִיקִ֥ים מִזַּ֗ן אֶ֫ל־זַ֥ן צֹאונֵ֣נוּ מַ֭אֲלִיפֹות מְרֻבָּבֹ֗ות בְּחוּצֹותֵֽינוּ׃ </span>
<span class='v PS144_14' data-id='PS144_14'><span class='v-num v-14'>14&nbsp;</span>אַלּוּפֵ֗ינוּ מְֽסֻבָּ֫לִ֥ים אֵֽין־פֶּ֭רֶץ וְאֵ֣ין יֹוצֵ֑את וְאֵ֥ין צְ֝וָחָ֗ה בִּרְחֹבֹתֵֽינוּ׃ </span>
<span class='v PS144_15' data-id='PS144_15'><span class='v-num v-15'>15&nbsp;</span>אַשְׁרֵ֣י הָ֭עָם שֶׁכָּ֣כָה לֹּ֑ו אַֽשְׁרֵ֥י הָ֝עָ֗ם שֶׁיֲהוָ֥ה אֱלֹהָֽיו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS143.html'>&#9664;</a>
<a class='home' href='index.html'>&#9776;</a>
<a class='next' href='PS145.html'>&#9654;</a>
</div></div>
</body></html>
