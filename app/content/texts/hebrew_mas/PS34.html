<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 34</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 34 </a>
<a class='prev' href='PS33.html'> &#9664; </a>
<a class='next' href='PS35.html'> &#9654; </a>
</div></div>
<div class='chapter section PS34 hbo PS ezra_sil' dir='rtl' data-id='PS34' data-nextid='PS35' data-previd='PS33' lang='hbo'> 

<br><div class='c'> 34</div>
<div class='p'>
<span class='v PS34_1' data-id='PS34_1'><span class='verse1 v-num v-1'>1&nbsp;</span>לְדָוִ֗ד בְּשַׁנֹּותֹ֣ו אֶת־טַ֭עְמֹו לִפְנֵ֣י אֲבִימֶ֑לֶךְ וֽ͏ַ֝יְגָרֲשֵׁ֗הוּ וַיֵּלַֽךְ׃ </span>
<span class='v PS34_2' data-id='PS34_2'><span class='v-num v-2'>2&nbsp;</span>אֲבָרֲכָ֣ה אֶת־יְהוָ֣ה בְּכָל־עֵ֑ת תָּ֝מִ֗יד תְּֽהִלָּתֹ֥ו בְּפִֽי׃ </span>
<span class='v PS34_3' data-id='PS34_3'><span class='v-num v-3'>3&nbsp;</span>בַּ֭יהוָה תִּתְהַלֵּ֣ל נַפְשִׁ֑י יִשְׁמְע֖וּ עֲנָוִ֣ים וְיִשְׂמָֽחוּ׃ </span>
<span class='v PS34_4' data-id='PS34_4'><span class='v-num v-4'>4&nbsp;</span>גַּדְּל֣וּ לַיהוָ֣ה אִתִּ֑י וּנְרֹומְמָ֖ה שְׁמֹ֣ו יַחְדָּֽו׃ </span>
<span class='v PS34_5' data-id='PS34_5'><span class='v-num v-5'>5&nbsp;</span>דָּרַ֣שְׁתִּי אֶת־יְהוָ֣ה וְעָנָ֑נִי וּמִכָּל־מְ֝גוּרֹותַ֗י הִצִּילָֽנִי׃ </span>
<span class='v PS34_6' data-id='PS34_6'><span class='v-num v-6'>6&nbsp;</span>הִבִּ֣יטוּ אֵלָ֣יו וְנָהָ֑רוּ וּ֝פְנֵיהֶ֗ם אַל־יֶחְפָּֽרוּ׃ </span>
<span class='v PS34_7' data-id='PS34_7'><span class='v-num v-7'>7&nbsp;</span>זֶ֤ה עָנִ֣י קָ֭רָא וַיהוָ֣ה שָׁמֵ֑עַ וּמִכָּל־צָ֝רֹותָ֗יו הֹושִׁיעֹֽו׃ </span>
<span class='v PS34_8' data-id='PS34_8'><span class='v-num v-8'>8&nbsp;</span>חֹנֶ֤ה מַלְאַךְ־יְהוָ֓ה סָ֘בִ֤יב לִֽירֵאָ֗יו וַֽיְחַלְּצֵֽם׃ </span>
<span class='v PS34_9' data-id='PS34_9'><span class='v-num v-9'>9&nbsp;</span>טַעֲמ֣וּ וּ֭רְאוּ כִּי־טֹ֣וב יְהוָ֑ה אַֽשְׁרֵ֥י הַ֝גֶּ֗בֶר יֶחֱסֶה־בֹּֽו׃ </span>
<span class='v PS34_10' data-id='PS34_10'><span class='v-num v-10'>10&nbsp;</span>יְר֣אוּ אֶת־יְהוָ֣ה קְדֹשָׁ֑יו כִּי־אֵ֥ין מַ֝חְסֹ֗ור לִירֵאָֽיו׃ </span>
<span class='v PS34_11' data-id='PS34_11'><span class='v-num v-11'>11&nbsp;</span>כְּ֭פִירִים רָשׁ֣וּ וְרָעֵ֑בוּ וְדֹרְשֵׁ֥י יְ֝הוָ֗ה לֹא־יַחְסְר֥וּ כָל־טֹֽוב׃ </span>
<span class='v PS34_12' data-id='PS34_12'><span class='v-num v-12'>12&nbsp;</span>לְֽכוּ־בָ֭נִים שִׁמְעוּ־לִ֑י יִֽרְאַ֥ת יְ֝הוָ֗ה אֲלַמֶּדְכֶֽם׃ </span>
<span class='v PS34_13' data-id='PS34_13'><span class='v-num v-13'>13&nbsp;</span>מִֽי־הָ֭אִישׁ הֶחָפֵ֣ץ חַיִּ֑ים אֹהֵ֥ב יָ֝מִ֗ים לִרְאֹ֥ות טֹֽוב׃ </span>
<span class='v PS34_14' data-id='PS34_14'><span class='v-num v-14'>14&nbsp;</span>נְצֹ֣ר לְשֹׁונְךָ֣ מֵרָ֑ע וּ֝שְׂפָתֶ֗יךָ מִדַּבֵּ֥ר מִרְמָֽה׃ </span>
<span class='v PS34_15' data-id='PS34_15'><span class='v-num v-15'>15&nbsp;</span>ס֣וּר מֵ֭רָע וַעֲשֵׂה־טֹ֑וב בַּקֵּ֖שׁ שָׁלֹ֣ום וְרָדְפֵֽהוּ׃ </span>
<span class='v PS34_16' data-id='PS34_16'><span class='v-num v-16'>16&nbsp;</span>עֵינֵ֣י יְ֭הוָה אֶל־צַדִּיקִ֑ים וְ֝אָזְנָ֗יו אֶל־שַׁוְעָתָֽם׃ </span>
<span class='v PS34_17' data-id='PS34_17'><span class='v-num v-17'>17&nbsp;</span>פְּנֵ֣י יְ֭הוָה בְּעֹ֣שֵׂי רָ֑ע לְהַכְרִ֖ית מֵאֶ֣רֶץ זִכְרָֽם׃ </span>
<span class='v PS34_18' data-id='PS34_18'><span class='v-num v-18'>18&nbsp;</span>צָעֲק֣וּ וַיהוָ֣ה שָׁמֵ֑עַ וּמִכָּל־צָ֝רֹותָ֗ם הִצִּילָֽם׃ </span>
<span class='v PS34_19' data-id='PS34_19'><span class='v-num v-19'>19&nbsp;</span>קָרֹ֣וב יְ֭הוָה לְנִשְׁבְּרֵי־לֵ֑ב וְֽאֶת־דַּכְּאֵי־ר֥וּחַ יֹושִֽׁיעַ׃ </span>
<span class='v PS34_20' data-id='PS34_20'><span class='v-num v-20'>20&nbsp;</span>רַ֭בֹּות רָעֹ֣ות צַדִּ֑יק וּ֝מִכֻּלָּ֗ם יַצִּילֶ֥נּוּ יְהוָֽה׃ </span>
<span class='v PS34_21' data-id='PS34_21'><span class='v-num v-21'>21&nbsp;</span>שֹׁמֵ֥ר כָּל־עַצְמֹותָ֑יו אַחַ֥ת מֵ֝הֵ֗נָּה לֹ֣א נִשְׁבָּֽרָה׃ </span>
<span class='v PS34_22' data-id='PS34_22'><span class='v-num v-22'>22&nbsp;</span>תְּמֹותֵ֣ת רָשָׁ֣ע רָעָ֑ה וְשֹׂנְאֵ֖י צַדִּ֣יק יֶאְשָֽׁמוּ׃ </span>
<span class='v PS34_23' data-id='PS34_23'><span class='v-num v-23'>23&nbsp;</span>פֹּודֶ֣ה יְ֭הוָה נֶ֣פֶשׁ עֲבָדָ֑יו וְלֹ֥א יֶ֝אְשְׁמ֗וּ כָּֽל־הַחֹסִ֥ים בֹּֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS33.html'>&#9664;</a>
<a class='home' href='index.html'>&#9776;</a>
<a class='next' href='PS35.html'>&#9654;</a>
</div></div>
</body></html>
