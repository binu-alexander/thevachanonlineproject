<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 3</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 3 </a>
<a class='prev' href='JB2.html'> &#9664; </a>
<a class='next' href='JB4.html'> &#9654; </a>
</div></div>
<div class='chapter section JB3 hbo JB ezra_sil' dir='rtl' data-id='JB3' data-nextid='JB4' data-previd='JB2' lang='hbo'> 

<div class='c'>3</div>
<div class='p'>
<span class='v JB3_1' data-id='JB3_1'><span class='verse1 v-num v-1'>1&nbsp;</span>אַחֲרֵי־כֵ֗ן פָּתַ֤ח אִיֹּוב֙ אֶת־פִּ֔יהוּ וַיְקַלֵּ֖ל אֶת־יֹומֹֽו׃ פ </span>
<span class='v JB3_2' data-id='JB3_2'><span class='v-num v-2'>2&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB3_3' data-id='JB3_3'><span class='v-num v-3'>3&nbsp;</span>יֹ֣אבַד יֹ֖ום אִוָּ֣לֶד בֹּ֑ו וְהַלַּ֥יְלָה אָ֝מַ֗ר הֹ֣רָה גָֽבֶר׃ </span>
<span class='v JB3_4' data-id='JB3_4'><span class='v-num v-4'>4&nbsp;</span>הַיֹּ֥ום הַה֗וּא יְֽהִ֫י חֹ֥שֶׁךְ אַֽל־יִדְרְשֵׁ֣הוּ אֱלֹ֣והַּ מִמָּ֑עַל וְאַל־תֹּופַ֖ע עָלָ֣יו נְהָרָֽה׃ </span>
<span class='v JB3_5' data-id='JB3_5'><span class='v-num v-5'>5&nbsp;</span>יִגְאָלֻ֡הוּ חֹ֣שֶׁךְ וְ֭צַלְמָוֶת תִּשְׁכָּן־עָלָ֣יו עֲנָנָ֑ה יְ֝בַעֲתֻ֗הוּ כִּֽמְרִ֥ירֵי יֹֽום׃ </span>
<span class='v JB3_6' data-id='JB3_6'><span class='v-num v-6'>6&nbsp;</span>הַלַּ֥יְלָה הַהוּא֮ יִקָּחֵ֪ה֫וּ אֹ֥פֶל אַל־יִ֭חַדְּ בִּימֵ֣י שָׁנָ֑ה בְּמִסְפַּ֥ר יְ֝רָחִ֗ים אַל־יָבֹֽא׃ </span>
<span class='v JB3_7' data-id='JB3_7'><span class='v-num v-7'>7&nbsp;</span>הִנֵּ֤ה הַלַּ֣יְלָה הַ֭הוּא יְהִ֣י גַלְמ֑וּד אַל־תָּבֹ֖א רְנָנָ֣ה בֹֽו׃ </span>
<span class='v JB3_8' data-id='JB3_8'><span class='v-num v-8'>8&nbsp;</span>יִקְּבֻ֥הוּ אֹרְרֵי־יֹ֑ום הָ֝עֲתִידִ֗ים עֹרֵ֥ר לִוְיָתָֽן׃ </span>
<span class='v JB3_9' data-id='JB3_9'><span class='v-num v-9'>9&nbsp;</span>יֶחְשְׁכוּ֮ כֹּוכְבֵ֪י נִ֫שְׁפֹּ֥ו יְקַו־לְאֹ֥ור וָאַ֑יִן וְאַל־יִ֝רְאֶ֗ה בְּעַפְעַפֵּי־שָֽׁחַר׃ </span>
<span class='v JB3_10' data-id='JB3_10'><span class='v-num v-10'>10&nbsp;</span>כִּ֤י לֹ֣א סָ֭גַר דַּלְתֵ֣י בִטְנִ֑י וַיַּסְתֵּ֥ר עָ֝מָ֗ל מֵעֵינָֽי׃ </span>
<span class='v JB3_11' data-id='JB3_11'><span class='v-num v-11'>11&nbsp;</span>לָ֤מָּה לֹּ֣א מֵרֶ֣חֶם אָמ֑וּת מִבֶּ֖טֶן יָצָ֣אתִי וְאֶגְוָֽע׃ </span>
<span class='v JB3_12' data-id='JB3_12'><span class='v-num v-12'>12&nbsp;</span>מַ֭דּוּעַ קִדְּמ֣וּנִי בִרְכָּ֑יִם וּמַה־שָּׁ֝דַ֗יִם כִּ֣י אִינָֽק׃ </span>
<span class='v JB3_13' data-id='JB3_13'><span class='v-num v-13'>13&nbsp;</span>כִּֽי־עַ֭תָּה שָׁכַ֣בְתִּי וְאֶשְׁקֹ֑וט יָ֝שַׁ֗נְתִּי אָ֤ז ׀ יָנ֬וּחַֽ לִֽי׃ </span>
<span class='v JB3_14' data-id='JB3_14'><span class='v-num v-14'>14&nbsp;</span>עִם־מְ֭לָכִים וְיֹ֣עֲצֵי אָ֑רֶץ הַבֹּנִ֖ים חֳרָבֹ֣ות לָֽמֹו׃ </span>
<span class='v JB3_15' data-id='JB3_15'><span class='v-num v-15'>15&nbsp;</span>אֹ֣ו עִם־שָׂ֭רִים זָהָ֣ב לָהֶ֑ם הַֽמְמַלְאִ֖ים בָּתֵּיהֶ֣ם כָּֽסֶף׃ </span>
<span class='v JB3_16' data-id='JB3_16'><span class='v-num v-16'>16&nbsp;</span>אֹ֤ו כְנֵ֣פֶל טָ֭מוּן לֹ֣א אֶהְיֶ֑ה כְּ֝עֹלְלִ֗ים לֹא־רָ֥אוּ אֹֽור׃ </span>
<span class='v JB3_17' data-id='JB3_17'><span class='v-num v-17'>17&nbsp;</span>שָׁ֣ם רְ֭שָׁעִים חָ֣דְלוּ רֹ֑גֶז וְשָׁ֥ם יָ֝נ֗וּחוּ יְגִ֣יעֵי כֹֽחַ׃ </span>
<span class='v JB3_18' data-id='JB3_18'><span class='v-num v-18'>18&nbsp;</span>יַ֭חַד אֲסִירִ֣ים שַׁאֲנָ֑נוּ לֹ֥א שָׁ֝מְע֗וּ קֹ֣ול נֹגֵֽשׂ׃ </span>
<span class='v JB3_19' data-id='JB3_19'><span class='v-num v-19'>19&nbsp;</span>קָטֹ֣ן וְ֭גָדֹול שָׁ֣ם ה֑וּא וְ֝עֶ֗בֶד חָפְשִׁ֥י מֵאֲדֹנָֽיו׃ </span>
<span class='v JB3_20' data-id='JB3_20'><span class='v-num v-20'>20&nbsp;</span>לָ֤מָּה יִתֵּ֣ן לְעָמֵ֣ל אֹ֑ור וְ֝חַיִּ֗ים לְמָ֣רֵי נָֽפֶשׁ׃ </span>
<span class='v JB3_21' data-id='JB3_21'><span class='v-num v-21'>21&nbsp;</span>הַֽמְחַכִּ֣ים לַמָּ֣וֶת וְאֵינֶ֑נּוּ וַֽ֝יַּחְפְּרֻ֗הוּ מִמַּטְמֹונִֽים׃ </span>
<span class='v JB3_22' data-id='JB3_22'><span class='v-num v-22'>22&nbsp;</span>הַשְּׂמֵחִ֥ים אֱלֵי־גִ֑יל יָ֝שִׂ֗ישׂוּ כִּ֣י יִמְצְאוּ־קָֽבֶר׃ </span>
<span class='v JB3_23' data-id='JB3_23'><span class='v-num v-23'>23&nbsp;</span>לְ֭גֶבֶר אֲשֶׁר־דַּרְכֹּ֣ו נִסְתָּ֑רָה וַיָּ֖סֶךְ אֱלֹ֣והַּ בַּעֲדֹֽו׃ </span>
<span class='v JB3_24' data-id='JB3_24'><span class='v-num v-24'>24&nbsp;</span>כִּֽי־לִפְנֵ֣י לַ֭חְמִי אַנְחָתִ֣י תָבֹ֑א וַֽיִּתְּכ֥וּ כַ֝מַּ֗יִם שַׁאֲגֹתָֽי׃ </span>
<span class='v JB3_25' data-id='JB3_25'><span class='v-num v-25'>25&nbsp;</span>כִּ֤י פַ֣חַד פָּ֭חַדְתִּי וַיֶּאֱתָיֵ֑נִי וַאֲשֶׁ֥ר יָ֝גֹ֗רְתִּי יָ֣בֹא לִֽי׃ </span>
<span class='v JB3_26' data-id='JB3_26'><span class='v-num v-26'>26&nbsp;</span>לֹ֤א שָׁלַ֨וְתִּי ׀ וְלֹ֖א שָׁקַ֥טְתִּי וְֽלֹא־נָ֗חְתִּי וַיָּ֥בֹא רֹֽגֶז׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB2.html'>&#9664;</a>
<a class='home' href='index.html'>&#9776;</a>
<a class='next' href='JB4.html'>&#9654;</a>
</div></div>
</body></html>
