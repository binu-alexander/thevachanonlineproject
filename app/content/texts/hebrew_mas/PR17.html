<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 17</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 17 </a>
<a class='prev' href='PR16.html'> &#9664; </a>
<a class='next' href='PR18.html'> &#9654; </a>
</div></div>
<div class='chapter section PR17 hbo PR ezra_sil' dir='rtl' data-id='PR17' data-nextid='PR18' data-previd='PR16' lang='hbo'> 

<div class='c'>17</div>
<div class='p'>
<span class='v PR17_1' data-id='PR17_1'><span class='verse1 v-num v-1'>1&nbsp;</span>טֹ֤וב פַּ֣ת חֲ֭רֵבָה וְשַׁלְוָה־בָ֑הּ מִ֝בַּ֗יִת מָלֵ֥א זִבְחֵי־רִֽיב׃ </span>
<span class='v PR17_2' data-id='PR17_2'><span class='v-num v-2'>2&nbsp;</span>עֶֽבֶד־מַשְׂכִּ֗יל יִ֭מְשֹׁל בְּבֵ֣ן מֵבִ֑ישׁ וּבְתֹ֥וךְ אַ֝חִ֗ים יַחֲלֹ֥ק נַחֲלָֽה׃ </span>
<span class='v PR17_3' data-id='PR17_3'><span class='v-num v-3'>3&nbsp;</span>מַצְרֵ֣ף לַ֭כֶּסֶף וְכ֣וּר לַזָּהָ֑ב וּבֹחֵ֖ן לִבֹּ֣ות יְהוָֽה׃ </span>
<span class='v PR17_4' data-id='PR17_4'><span class='v-num v-4'>4&nbsp;</span>מֵ֭רַע מַקְשִׁ֣יב עַל־שְׂפַת־אָ֑וֶן שֶׁ֥קֶר מֵ֝זִין עַל־לְשֹׁ֥ון הַוֹּֽת׃ </span>
<span class='v PR17_5' data-id='PR17_5'><span class='v-num v-5'>5&nbsp;</span>לֹעֵ֣ג לָ֭רָשׁ חֵרֵ֣ף עֹשֵׂ֑הוּ שָׂמֵ֥חַ לְ֝אֵ֗יד לֹ֣א יִנָּקֶֽה׃ </span>
<span class='v PR17_6' data-id='PR17_6'><span class='v-num v-6'>6&nbsp;</span>עֲטֶ֣רֶת זְ֭קֵנִים בְּנֵ֣י בָנִ֑ים וְתִפְאֶ֖רֶת בָּנִ֣ים אֲבֹותָֽם׃ </span>
<span class='v PR17_7' data-id='PR17_7'><span class='v-num v-7'>7&nbsp;</span>לֹא־נָאוָ֣ה לְנָבָ֣ל שְׂפַת־יֶ֑תֶר אַ֝֗ף כִּֽי־לְנָדִ֥יב שְׂפַת־שָֽׁקֶר׃ </span>
<span class='v PR17_8' data-id='PR17_8'><span class='v-num v-8'>8&nbsp;</span>אֶֽבֶן־חֵ֣ן הַ֭שֹּׁחַד בְּעֵינֵ֣י בְעָלָ֑יו אֶֽל־כָּל־אֲשֶׁ֖ר יִפְנֶ֣ה יַשְׂכִּֽיל׃ </span>
<span class='v PR17_9' data-id='PR17_9'><span class='v-num v-9'>9&nbsp;</span>מְֽכַסֶּה־פֶּ֭שַׁע מְבַקֵּ֣שׁ אַהֲבָ֑ה וְשֹׁנֶ֥ה בְ֝דָבָ֗ר מַפְרִ֥יד אַלּֽוּף׃ </span>
<span class='v PR17_10' data-id='PR17_10'><span class='v-num v-10'>10&nbsp;</span>תֵּ֣חַת גְּעָרָ֣ה בְמֵבִ֑ין מֵהַכֹּ֖ות כְּסִ֣יל מֵאָֽה׃ </span>
<span class='v PR17_11' data-id='PR17_11'><span class='v-num v-11'>11&nbsp;</span>אַךְ־מְרִ֥י יְבַקֶּשׁ־רָ֑ע וּמַלְאָ֥ךְ אַ֝כְזָרִ֗י יְשֻׁלַּח־בֹּֽו׃ </span>
<span class='v PR17_12' data-id='PR17_12'><span class='v-num v-12'>12&nbsp;</span>פָּגֹ֬ושׁ דֹּ֣ב שַׁכּ֣וּל בְּאִ֑ישׁ וְאַל־כְּ֝סִ֗יל בְּאִוַּלְתֹּֽו׃ </span>
<span class='v PR17_13' data-id='PR17_13'><span class='v-num v-13'>13&nbsp;</span>מֵשִׁ֣יב רָ֭עָה תַּ֣חַת טֹובָ֑ה לֹא־*תָמִישׁ (תָמ֥וּשׁ) רָ֝עָ֗ה מִבֵּיתֹֽו׃ </span>
<span class='v PR17_14' data-id='PR17_14'><span class='v-num v-14'>14&nbsp;</span>פֹּ֣וטֵֽר מַ֭יִם רֵאשִׁ֣ית מָדֹ֑ון וְלִפְנֵ֥י הִ֝תְגַּלַּ֗ע הָרִ֥יב נְטֹֽושׁ׃ </span>
<span class='v PR17_15' data-id='PR17_15'><span class='v-num v-15'>15&nbsp;</span>מַצְדִּ֣יק רָ֭שָׁע וּמַרְשִׁ֣יעַ צַדִּ֑יק תֹּועֲבַ֥ת יְ֝הוָ֗ה גַּם־שְׁנֵיהֶֽם׃ </span>
<span class='v PR17_16' data-id='PR17_16'><span class='v-num v-16'>16&nbsp;</span>לָמָּה־זֶּ֣ה מְחִ֣יר בְּיַד־כְּסִ֑יל לִקְנֹ֖ות חָכְמָ֣ה וְלֶב־אָֽיִן׃ </span>
<span class='v PR17_17' data-id='PR17_17'><span class='v-num v-17'>17&nbsp;</span>בְּכָל־עֵ֭ת אֹהֵ֣ב הָרֵ֑עַ וְאָ֥ח לְ֝צָרָ֗ה יִוָּלֵֽד׃ </span>
<span class='v PR17_18' data-id='PR17_18'><span class='v-num v-18'>18&nbsp;</span>אָדָ֣ם חֲסַר־לֵ֭ב תֹּוקֵ֣עַ כָּ֑ף עֹרֵ֥ב עֲ֝רֻבָּ֗ה לִפְנֵ֥י רֵעֵֽהוּ׃ </span>
<span class='v PR17_19' data-id='PR17_19'><span class='v-num v-19'>19&nbsp;</span>אֹ֣הֵֽב פֶּ֭שַׁע אֹהֵ֣ב מַצָּ֑ה מַגְבִּ֥יהַּ פִּ֝תְחֹ֗ו מְבַקֶּשׁ־שָֽׁבֶר׃ </span>
<span class='v PR17_20' data-id='PR17_20'><span class='v-num v-20'>20&nbsp;</span>עִקֶּשׁ־לֵ֭ב לֹ֣א יִמְצָא־טֹ֑וב וְנֶהְפָּ֥ךְ בִּ֝לְשֹׁונֹ֗ו יִפֹּ֥ול בְּרָעָֽה׃ </span>
<span class='v PR17_21' data-id='PR17_21'><span class='v-num v-21'>21&nbsp;</span>יֹלֵ֣ד כְּ֭סִיל לְת֣וּגָה לֹ֑ו וְלֹֽא־יִ֝שְׂמַ֗ח אֲבִ֣י נָבָֽל׃ </span>
<span class='v PR17_22' data-id='PR17_22'><span class='v-num v-22'>22&nbsp;</span>לֵ֣ב שָׂ֭מֵחַ יֵיטִ֣ב גֵּהָ֑ה וְר֥וּחַ נְ֝כֵאָ֗ה תְּיַבֶּשׁ־גָּֽרֶם׃ </span>
<span class='v PR17_23' data-id='PR17_23'><span class='v-num v-23'>23&nbsp;</span>שֹׁ֣חַד מֵ֭חֵיק רָשָׁ֣ע יִקָּ֑ח לְ֝הַטֹּ֗ות אָרְחֹ֥ות מִשְׁפָּֽט׃ </span>
<span class='v PR17_24' data-id='PR17_24'><span class='v-num v-24'>24&nbsp;</span>אֶת־פְּנֵ֣י מֵבִ֣ין חָכְמָ֑ה וְעֵינֵ֥י כְ֝סִ֗יל בִּקְצֵה־אָֽרֶץ׃ </span>
<span class='v PR17_25' data-id='PR17_25'><span class='v-num v-25'>25&nbsp;</span>כַּ֣עַס לְ֭אָבִיו בֵּ֣ן כְּסִ֑יל וּ֝מֶ֗מֶר לְיֹולַדְתֹּֽו׃ </span>
<span class='v PR17_26' data-id='PR17_26'><span class='v-num v-26'>26&nbsp;</span>גַּ֤ם עֲנֹ֣ושׁ לַצַּדִּ֣יק לֹא־טֹ֑וב לְהַכֹּ֖ות נְדִיבִ֣ים עַל־יֹֽשֶׁר׃ </span>
<span class='v PR17_27' data-id='PR17_27'><span class='v-num v-27'>27&nbsp;</span>חֹושֵׂ֣ךְ אֲ֭מָרָיו יֹודֵ֣עַ דָּ֑עַת *וְקַר־ (יְקַר)־ר֝֗וּחַ אִ֣ישׁ תְּבוּנָֽה׃ </span>
<span class='v PR17_28' data-id='PR17_28'><span class='v-num v-28'>28&nbsp;</span>גַּ֤ם אֱוִ֣יל מַ֭חֲרִישׁ חָכָ֣ם יֵחָשֵׁ֑ב אֹטֵ֖ם שְׂפָתָ֣יו נָבֹֽון׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR16.html'>&#9664;</a>
<a class='home' href='index.html'>&#9776;</a>
<a class='next' href='PR18.html'>&#9654;</a>
</div></div>
</body></html>
