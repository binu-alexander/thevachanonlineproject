<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 80</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 80 </a>
<a class='prev' href='PS79.html'> &#9664; </a>
<a class='next' href='PS81.html'> &#9654; </a>
</div></div>
<div class='chapter section PS80 hbo PS ezra_sil' dir='rtl' data-id='PS80' data-nextid='PS81' data-previd='PS79' lang='hbo'> 

<div class='c'> 80</div>
<div class='p'>
<span class='v PS80_1' data-id='PS80_1'><span class='verse1 v-num v-1'>1&nbsp;</span>לַמְנַצֵּ֥חַ אֶל־שֹׁשַׁנִּ֑ים עֵד֖וּת לְאָסָ֣ף מִזְמֹֽור׃ </span>
<span class='v PS80_2' data-id='PS80_2'><span class='v-num v-2'>2&nbsp;</span>רֹ֘עֵ֤ה יִשְׂרָאֵ֨ל ׀ הַאֲזִ֗ינָה נֹהֵ֣ג כַּצֹּ֣אן יֹוסֵ֑ף יֹשֵׁ֖ב הַכְּרוּבִ֣ים הֹופִֽיעָה׃ </span>
<span class='v PS80_3' data-id='PS80_3'><span class='v-num v-3'>3&nbsp;</span>לִפְנֵ֤י אֶפְרַ֨יִם ׀ וּבִנְיָ֘מִ֤ן וּמְנַשֶּׁ֗ה עֹורְרָ֥ה אֶת־גְּבֽוּרָתֶ֑ךָ וּלְכָ֖ה לִישֻׁעָ֣תָה לָּֽנוּ׃ </span>
<span class='v PS80_4' data-id='PS80_4'><span class='v-num v-4'>4&nbsp;</span>אֱלֹהִ֥ים הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃ </span>
<span class='v PS80_5' data-id='PS80_5'><span class='v-num v-5'>5&nbsp;</span>יְהוָ֣ה אֱלֹהִ֣ים צְבָאֹ֑ות עַד־מָתַ֥י עָ֝שַׁ֗נְתָּ בִּתְפִלַּ֥ת עַמֶּֽךָ׃ </span>
<span class='v PS80_6' data-id='PS80_6'><span class='v-num v-6'>6&nbsp;</span>הֶ֭אֱכַלְתָּם לֶ֣חֶם דִּמְעָ֑ה וַ֝תַּשְׁקֵ֗מֹו בִּדְמָעֹ֥ות שָׁלִֽישׁ׃ </span>
<span class='v PS80_7' data-id='PS80_7'><span class='v-num v-7'>7&nbsp;</span>תְּשִׂימֵ֣נוּ מָ֭דֹון לִשְׁכֵנֵ֑ינוּ וְ֝אֹיְבֵ֗ינוּ יִלְעֲגוּ־לָֽמֹו׃ </span>
<span class='v PS80_8' data-id='PS80_8'><span class='v-num v-8'>8&nbsp;</span>אֱלֹהִ֣ים צְבָאֹ֣ות הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃ </span>
<span class='v PS80_9' data-id='PS80_9'><span class='v-num v-9'>9&nbsp;</span>גֶּ֭פֶן מִמִּצְרַ֣יִם תַּסִּ֑יעַ תְּגָרֵ֥שׁ גֹּ֝ויִ֗ם וַתִּטָּעֶֽהָ׃ </span>
<span class='v PS80_10' data-id='PS80_10'><span class='v-num v-10'>10&nbsp;</span>פִּנִּ֥יתָ לְפָנֶ֑יהָ וַתַּשְׁרֵ֥שׁ שָׁ֝רָשֶׁ֗יהָ וַתְּמַלֵּא־אָֽרֶץ׃ </span>
<span class='v PS80_11' data-id='PS80_11'><span class='v-num v-11'>11&nbsp;</span>כָּסּ֣וּ הָרִ֣ים צִלָּ֑הּ וַ֝עֲנָפֶ֗יהָ אַֽרְזֵי־אֵֽל׃ </span>
<span class='v PS80_12' data-id='PS80_12'><span class='v-num v-12'>12&nbsp;</span>תְּשַׁלַּ֣ח קְצִירֶ֣הָ עַד־יָ֑ם וְאֶל־נָ֝הָ֗ר יֹֽונְקֹותֶֽיהָ׃ </span>
<span class='v PS80_13' data-id='PS80_13'><span class='v-num v-13'>13&nbsp;</span>לָ֭מָּה פָּרַ֣צְתָּ גְדֵרֶ֑יהָ וְ֝אָר֗וּהָ כָּל־עֹ֥בְרֵי דָֽרֶךְ׃ </span>
<span class='v PS80_14' data-id='PS80_14'><span class='v-num v-14'>14&nbsp;</span>יְכַרְסְמֶ֣נָּֽה חֲזִ֣יר מִיָּ֑עַר וְזִ֖יז שָׂדַ֣י יִרְעֶֽנָּה׃ </span>
<span class='v PS80_15' data-id='PS80_15'><span class='v-num v-15'>15&nbsp;</span>אֱלֹהִ֣ים צְבָאֹות֮ שֽׁ֫וּב־נָ֥א הַבֵּ֣ט מִשָּׁמַ֣יִם וּרְאֵ֑ה וּ֝פְקֹ֗ד גֶּ֣פֶן זֹֽאת׃ </span>
<span class='v PS80_16' data-id='PS80_16'><span class='v-num v-16'>16&nbsp;</span>וְ֭כַנָּה אֲשֶׁר־נָטְעָ֣ה יְמִינֶ֑ךָ וְעַל־בֵּ֝֗ן אִמַּ֥צְתָּה לָּֽךְ׃ </span>
<span class='v PS80_17' data-id='PS80_17'><span class='v-num v-17'>17&nbsp;</span>שְׂרֻפָ֣ה בָאֵ֣שׁ כְּסוּחָ֑ה מִגַּעֲרַ֖ת פָּנֶ֣יךָ יֹאבֵֽדוּ׃ </span>
<span class='v PS80_18' data-id='PS80_18'><span class='v-num v-18'>18&nbsp;</span>תְּֽהִי־יָ֭דְךָ עַל־אִ֣ישׁ יְמִינֶ֑ךָ עַל־בֶּן־אָ֝דָ֗ם אִמַּ֥צְתָּ לָּֽךְ׃ </span>
<span class='v PS80_19' data-id='PS80_19'><span class='v-num v-19'>19&nbsp;</span>וְלֹא־נָסֹ֥וג מִמֶּ֑ךָּ תְּ֝חַיֵּ֗נוּ וּבְשִׁמְךָ֥ נִקְרָֽא׃ </span>
<span class='v PS80_20' data-id='PS80_20'><span class='v-num v-20'>20&nbsp;</span>יְה֘וָ֤ה אֱלֹהִ֣ים צְבָאֹ֣ות הֲשִׁיבֵ֑נוּ הָאֵ֥ר פָּ֝נֶ֗יךָ וְנִוָּשֵֽׁעָה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS79.html'>&#9664;</a>
<a class='home' href='index.html'>&#9776;</a>
<a class='next' href='PS81.html'>&#9654;</a>
</div></div>
</body></html>
