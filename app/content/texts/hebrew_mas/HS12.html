<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש הוֹשֵׁעַ 12</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='HS.html'> הוֹשֵׁעַ 12 </a>
<a class='prev' href='HS11.html'> &#9664; </a>
<a class='next' href='HS13.html'> &#9654; </a>
</div></div>
<div class='chapter section HS12 hbo HS ezra_sil' dir='rtl' data-id='HS12' data-nextid='HS13' data-previd='HS11' lang='hbo'> 

<br><div class='c'>12</div>
<div class='p'>
<span class='v HS12_1' data-id='HS12_1'><span class='verse1 v-num v-1'>1&nbsp;</span>סְבָבֻ֤נִי בְכַ֙חַשׁ֙ אֶפְרַ֔יִם וּבְמִרְמָ֖ה בֵּ֣ית יִשְׂרָאֵ֑ל וִֽיהוּדָ֗ה עֹ֥ד רָד֙ עִם־אֵ֔ל וְעִם־קְדֹושִׁ֖ים נֶאֱמָֽן׃ </span>
<span class='v HS12_2' data-id='HS12_2'><span class='v-num v-2'>2&nbsp;</span>אֶפְרַ֜יִם רֹעֶ֥ה ר֙וּחַ֙ וְרֹדֵ֣ף קָדִ֔ים כָּל־הַיֹּ֕ום כָּזָ֥ב וָשֹׁ֖ד יַרְבֶּ֑ה וּבְרִית֙ עִם־אַשּׁ֣וּר יִכְרֹ֔תוּ וְשֶׁ֖מֶן לְמִצְרַ֥יִם יוּבָֽל׃ </span>
<span class='v HS12_3' data-id='HS12_3'><span class='v-num v-3'>3&nbsp;</span>וְרִ֥יב לַֽיהוָ֖ה עִם־יְהוּדָ֑ה וְלִפְקֹ֤ד עַֽל־יַעֲקֹב֙ כִּדְרָכָ֔יו כְּמַעֲלָלָ֖יו יָשִׁ֥יב לֹֽו׃ </span>
<span class='v HS12_4' data-id='HS12_4'><span class='v-num v-4'>4&nbsp;</span>בַּבֶּ֖טֶן עָקַ֣ב אֶת־אָחִ֑יו וּבְאֹונֹ֖ו שָׂרָ֥ה אֶת־אֱלֹהִֽים׃ </span>
<span class='v HS12_5' data-id='HS12_5'><span class='v-num v-5'>5&nbsp;</span>וָיָּ֤שַׂר אֶל־מַלְאָךְ֙ וַיֻּכָ֔ל בָּכָ֖ה וַיִּתְחַנֶּן־לֹ֑ו בֵּֽית־אֵל֙ יִמְצָאֶ֔נּוּ וְשָׁ֖ם יְדַבֵּ֥ר עִמָּֽנוּ׃ </span>
<span class='v HS12_6' data-id='HS12_6'><span class='v-num v-6'>6&nbsp;</span>וַֽיהוָ֖ה אֱלֹהֵ֣י הַצְּבָאֹ֑ות יְהוָ֖ה זִכְרֹֽו׃ </span>
<span class='v HS12_7' data-id='HS12_7'><span class='v-num v-7'>7&nbsp;</span>וְאַתָּ֖ה בֵּאלֹהֶ֣יךָ תָשׁ֑וּב חֶ֤סֶד וּמִשְׁפָּט֙ שְׁמֹ֔ר וְקַוֵּ֥ה אֶל־אֱלֹהֶ֖יךָ תָּמִֽיד׃ </span>
<span class='v HS12_8' data-id='HS12_8'><span class='v-num v-8'>8&nbsp;</span>כְּנַ֗עַן בְּיָדֹ֛ו מֹאזְנֵ֥י מִרְמָ֖ה לַעֲשֹׁ֥ק אָהֵֽב׃ </span>
<span class='v HS12_9' data-id='HS12_9'><span class='v-num v-9'>9&nbsp;</span>וַיֹּ֣אמֶר אֶפְרַ֔יִם אַ֣ךְ עָשַׁ֔רְתִּי מָצָ֥אתִי אֹ֖ון לִ֑י כָּל־יְגִיעַ֕י לֹ֥א יִמְצְאוּ־לִ֖י עָוֹ֥ן אֲשֶׁר־חֵֽטְא׃ </span>
<span class='v HS12_10' data-id='HS12_10'><span class='v-num v-10'>10&nbsp;</span>וְאָנֹכִ֛י יְהוָ֥ה אֱלֹהֶ֖יךָ מֵאֶ֣רֶץ מִצְרָ֑יִם עֹ֛ד אֹושִֽׁיבְךָ֥ בָאֳהָלִ֖ים כִּימֵ֥י מֹועֵֽד׃ </span>
<span class='v HS12_11' data-id='HS12_11'><span class='v-num v-11'>11&nbsp;</span>וְדִבַּ֙רְתִּי֙ עַל־הַנְּבִיאִ֔ים וְאָנֹכִ֖י חָזֹ֣ון הִרְבֵּ֑יתִי וּבְיַ֥ד הַנְּבִיאִ֖ים אֲדַמֶּֽה׃ </span>
<span class='v HS12_12' data-id='HS12_12'><span class='v-num v-12'>12&nbsp;</span>אִם־גִּלְעָ֥ד אָ֙וֶן֙ אַךְ־שָׁ֣וְא הָי֔וּ בַּגִּלְגָּ֖ל שְׁוָרִ֣ים זִבֵּ֑חוּ גַּ֤ם מִזְבְּחֹותָם֙ כְּגַלִּ֔ים עַ֖ל תַּלְמֵ֥י שָׂדָֽי׃ </span>
<span class='v HS12_13' data-id='HS12_13'><span class='v-num v-13'>13&nbsp;</span>וַיִּבְרַ֥ח יַעֲקֹ֖ב שְׂדֵ֣ה אֲרָ֑ם וַיַּעֲבֹ֤ד יִשְׂרָאֵל֙ בְּאִשָּׁ֔ה וּבְאִשָּׁ֖ה שָׁמָֽר׃ </span>
<span class='v HS12_14' data-id='HS12_14'><span class='v-num v-14'>14&nbsp;</span>וּבְנָבִ֕יא הֶעֱלָ֧ה יְהוָ֛ה אֶת־יִשְׂרָאֵ֖ל מִמִּצְרָ֑יִם וּבְנָבִ֖יא נִשְׁמָֽר׃ </span>
<span class='v HS12_15' data-id='HS12_15'><span class='v-num v-15'>15&nbsp;</span>הִכְעִ֥יס אֶפְרַ֖יִם תַּמְרוּרִ֑ים וְדָמָיו֙ עָלָ֣יו יִטֹּ֔ושׁ וְחֶ֨רְפָּתֹ֔ו יָשִׁ֥יב לֹ֖ו אֲדֹנָֽיו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='HS11.html'>&#9664;</a>
<a class='home' href='index.html'>&#9776;</a>
<a class='next' href='HS13.html'>&#9654;</a>
</div></div>
</body></html>
