<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 22</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 22 </a>
<a class='prev' href='PS21.html'> &#9664; </a>
<a class='next' href='PS23.html'> &#9654; </a>
</div></div>
<div class='chapter section PS22 hbo PS ezra_sil' dir='rtl' data-id='PS22' data-nextid='PS23' data-previd='PS21' lang='hbo'> 

<div class='c'> 22</div>
<div class='p'>
<span class='v PS22_1' data-id='PS22_1'><span class='verse1 v-num v-1'>1&nbsp;</span>לַ֭מְנַצֵּחַ עַל־אַיֶּ֥לֶת הַשַּׁ֗חַר מִזְמֹ֥ור לְדָוִֽד׃ </span>
<span class='v PS22_2' data-id='PS22_2'><span class='v-num v-2'>2&nbsp;</span>אֵלִ֣י אֵ֭לִי לָמָ֣ה עֲזַבְתָּ֑נִי רָחֹ֥וק מִֽ֝ישׁוּעָתִ֗י דִּבְרֵ֥י שַׁאֲגָתִֽי׃ </span>
<span class='v PS22_3' data-id='PS22_3'><span class='v-num v-3'>3&nbsp;</span>אֱ‍ֽלֹהַ֗י אֶקְרָ֣א יֹ֖ומָם וְלֹ֣א תַעֲנֶ֑ה וְ֝לַ֗יְלָה וְֽלֹא־דֽוּמִיָּ֥ה לִֽי׃ </span>
<span class='v PS22_4' data-id='PS22_4'><span class='v-num v-4'>4&nbsp;</span>וְאַתָּ֥ה קָדֹ֑ושׁ יֹ֝ושֵׁ֗ב תְּהִלֹּ֥ות יִשְׂרָאֵֽל׃ </span>
<span class='v PS22_5' data-id='PS22_5'><span class='v-num v-5'>5&nbsp;</span>בְּ֭ךָ בָּטְח֣וּ אֲבֹתֵ֑ינוּ בָּ֝טְח֗וּ וַֽתְּפַלְּטֵֽמֹו׃ </span>
<span class='v PS22_6' data-id='PS22_6'><span class='v-num v-6'>6&nbsp;</span>אֵלֶ֣יךָ זָעֲק֣וּ וְנִמְלָ֑טוּ בְּךָ֖ בָטְח֣וּ וְלֹא־בֹֽושׁוּ׃ </span>
<span class='v PS22_7' data-id='PS22_7'><span class='v-num v-7'>7&nbsp;</span>וְאָנֹכִ֣י תֹולַ֣עַת וְלֹא־אִ֑ישׁ חֶרְפַּ֥ת אָ֝דָ֗ם וּבְז֥וּי עָֽם׃ </span>
<span class='v PS22_8' data-id='PS22_8'><span class='v-num v-8'>8&nbsp;</span>כָּל־רֹ֭אַי יַלְעִ֣גוּ לִ֑י יַפְטִ֥ירוּ בְ֝שָׂפָ֗ה יָנִ֥יעוּ רֹֽאשׁ׃ </span>
<span class='v PS22_9' data-id='PS22_9'><span class='v-num v-9'>9&nbsp;</span>גֹּ֣ל אֶל־יְהוָ֣ה יְפַלְּטֵ֑הוּ יַ֝צִּילֵ֗הוּ כִּ֘י חָ֥פֵֽץ בֹּֽו׃ </span>
<span class='v PS22_10' data-id='PS22_10'><span class='v-num v-10'>10&nbsp;</span>כִּֽי־אַתָּ֣ה גֹחִ֣י מִבָּ֑טֶן מַ֝בְטִיחִ֗י עַל־שְׁדֵ֥י אִמִּֽי׃ </span>
<span class='v PS22_11' data-id='PS22_11'><span class='v-num v-11'>11&nbsp;</span>עָ֭לֶיךָ הָשְׁלַ֣כְתִּי מֵרָ֑חֶם מִבֶּ֥טֶן אִ֝מִּ֗י אֵ֣לִי אָֽתָּה׃ </span>
<span class='v PS22_12' data-id='PS22_12'><span class='v-num v-12'>12&nbsp;</span>אַל־תִּרְחַ֣ק מִ֭מֶּנִּי כִּי־צָרָ֣ה קְרֹובָ֑ה כִּי־אֵ֥ין עֹוזֵֽר׃ </span>
<span class='v PS22_13' data-id='PS22_13'><span class='v-num v-13'>13&nbsp;</span>סְ֭בָבוּנִי פָּרִ֣ים רַבִּ֑ים אַבִּירֵ֖י בָשָׁ֣ן כִּתְּרֽוּנִי׃ </span>
<span class='v PS22_14' data-id='PS22_14'><span class='v-num v-14'>14&nbsp;</span>פָּצ֣וּ עָלַ֣י פִּיהֶ֑ם אַ֝רְיֵ֗ה טֹרֵ֥ף וְשֹׁאֵֽג׃ </span>
<span class='v PS22_15' data-id='PS22_15'><span class='v-num v-15'>15&nbsp;</span>כַּמַּ֥יִם נִשְׁפַּכְתִּי֮ וְהִתְפָּֽרְד֗וּ כָּֽל־עַצְמֹ֫ותָ֥י הָיָ֣ה לִ֭בִּי כַּדֹּונָ֑ג נָ֝מֵ֗ס בְּתֹ֣וךְ מֵעָֽי׃ </span>
<span class='v PS22_16' data-id='PS22_16'><span class='v-num v-16'>16&nbsp;</span>יָ֘בֵ֤שׁ כַּחֶ֨רֶשׂ ׀ כֹּחִ֗י וּ֖לְשֹׁונִי מֻדְבָּ֣ק מַלְקֹוחָ֑י וְֽלַעֲפַר־מָ֥וֶת תִּשְׁפְּתֵֽנִי׃ </span>
<span class='v PS22_17' data-id='PS22_17'><span class='v-num v-17'>17&nbsp;</span>כִּ֥י סְבָב֗וּנִי כְּלָ֫בִ֥ים עֲדַ֣ת מְ֭רֵעִים הִקִּיפ֑וּנִי כָּ֝אֲרִ֗י יָדַ֥י וְרַגְלָֽי׃ </span>
<span class='v PS22_18' data-id='PS22_18'><span class='v-num v-18'>18&nbsp;</span>אֲסַפֵּ֥ר כָּל־עַצְמֹותָ֑י הֵ֥מָּה יַ֝בִּ֗יטוּ יִרְאוּ־בִֽי׃ </span>
<span class='v PS22_19' data-id='PS22_19'><span class='v-num v-19'>19&nbsp;</span>יְחַלְּק֣וּ בְגָדַ֣י לָהֶ֑ם וְעַל־לְ֝בוּשִׁ֗י יַפִּ֥ילוּ גֹורָֽל׃ </span>
<span class='v PS22_20' data-id='PS22_20'><span class='v-num v-20'>20&nbsp;</span>וְאַתָּ֣ה יְ֭הוָה אַל־תִּרְחָ֑ק אֱ֝יָלוּתִ֗י לְעֶזְרָ֥תִי חֽוּשָׁה׃ </span>
<span class='v PS22_21' data-id='PS22_21'><span class='v-num v-21'>21&nbsp;</span>הַצִּ֣ילָה מֵחֶ֣רֶב נַפְשִׁ֑י מִיַּד־כֶּ֝֗לֶב יְחִידָתִֽי׃ </span>
<span class='v PS22_22' data-id='PS22_22'><span class='v-num v-22'>22&nbsp;</span>הֹ֭ושִׁיעֵנִי מִפִּ֣י אַרְיֵ֑ה וּמִקַּרְנֵ֖י רֵמִ֣ים עֲנִיתָֽנִי׃ </span>
<span class='v PS22_23' data-id='PS22_23'><span class='v-num v-23'>23&nbsp;</span>אֲסַפְּרָ֣ה שִׁמְךָ֣ לְאֶחָ֑י בְּתֹ֖וךְ קָהָ֣ל אֲהַלְלֶֽךָּ׃ </span>
<span class='v PS22_24' data-id='PS22_24'><span class='v-num v-24'>24&nbsp;</span>יִרְאֵ֤י יְהוָ֨ה ׀ הַֽלְל֗וּהוּ כָּל־זֶ֣רַע יַעֲקֹ֣ב כַּבְּד֑וּהוּ וְג֥וּרוּ מִ֝מֶּ֗נּוּ כָּל־זֶ֥רַע יִשְׂרָאֵֽל׃ </span>
<span class='v PS22_25' data-id='PS22_25'><span class='v-num v-25'>25&nbsp;</span>כִּ֤י לֹֽא־בָזָ֨ה וְלֹ֪א שִׁקַּ֡ץ עֱנ֬וּת עָנִ֗י וְלֹא־הִסְתִּ֣יר פָּנָ֣יו מִמֶּ֑נּוּ וּֽבְשַׁוְּעֹ֖ו אֵלָ֣יו שָׁמֵֽעַ׃ </span>
<span class='v PS22_26' data-id='PS22_26'><span class='v-num v-26'>26&nbsp;</span>מֵ֥אִתְּךָ֗ תְֽהִלָּ֫תִ֥י בְּקָהָ֥ל רָ֑ב נְדָרַ֥י אֲ֝שַׁלֵּ֗ם נֶ֣גֶד יְרֵאָֽיו׃ </span>
<span class='v PS22_27' data-id='PS22_27'><span class='v-num v-27'>27&nbsp;</span>יֹאכְל֬וּ עֲנָוִ֨ים ׀ וְיִשְׂבָּ֗עוּ יְהַֽלְל֣וּ יְ֭הוָה דֹּ֣רְשָׁ֑יו יְחִ֖י לְבַבְכֶ֣ם לָעַֽד׃ </span>
<span class='v PS22_28' data-id='PS22_28'><span class='v-num v-28'>28&nbsp;</span>יִזְכְּר֤וּ ׀ וְיָשֻׁ֣בוּ אֶל־יְ֭הוָה כָּל־אַפְסֵי־אָ֑רֶץ וְיִֽשְׁתַּחֲו֥וּ לְ֝פָנֶ֗יךָ כָּֽל־מִשְׁפְּחֹ֥ות גֹּויִֽם׃ </span>
<span class='v PS22_29' data-id='PS22_29'><span class='v-num v-29'>29&nbsp;</span>כִּ֣י לַ֭יהוָה הַמְּלוּכָ֑ה וּ֝מֹשֵׁ֗ל בַּגֹּויִֽם׃ </span>
<span class='v PS22_30' data-id='PS22_30'><span class='v-num v-30'>30&nbsp;</span>אָכְל֬וּ וַיִּֽשְׁתַּחֲוּ֨וּ ׀ כָּֽל־דִּשְׁנֵי־אֶ֗רֶץ לְפָנָ֣יו יִ֭כְרְעוּ כָּל־יֹורְדֵ֣י עָפָ֑ר וְ֝נַפְשֹׁ֗ו לֹ֣א חִיָּֽה׃ </span>
<span class='v PS22_31' data-id='PS22_31'><span class='v-num v-31'>31&nbsp;</span>זֶ֥רַע יַֽעַבְדֶ֑נּוּ יְסֻפַּ֖ר לַֽאדֹנָ֣י לַדֹּֽור׃ </span>
<span class='v PS22_32' data-id='PS22_32'><span class='v-num v-32'>32&nbsp;</span>יָ֭בֹאוּ וְיַגִּ֣ידוּ צִדְקָתֹ֑ו לְעַ֥ם נֹ֝ולָ֗ד כִּ֣י עָשָֽׂה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS21.html'>&#9664;</a>
<a class='home' href='index.html'>&#9776;</a>
<a class='next' href='PS23.html'>&#9654;</a>
</div></div>
</body></html>
