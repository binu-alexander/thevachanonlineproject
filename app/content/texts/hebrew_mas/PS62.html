<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 62</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 62 </a>
<a class='prev' href='PS61.html'> &#9664; </a>
<a class='next' href='PS63.html'> &#9654; </a>
</div></div>
<div class='chapter section PS62 hbo PS ezra_sil' dir='rtl' data-id='PS62' data-nextid='PS63' data-previd='PS61' lang='hbo'> 

<div class='c'> 62</div>
<div class='p'>
<span class='v PS62_1' data-id='PS62_1'><span class='verse1 v-num v-1'>1&nbsp;</span>לַמְנַצֵּ֥חַ עַֽל־יְדוּת֗וּן מִזְמֹ֥ור לְדָוִֽד׃ </span>
<span class='v PS62_2' data-id='PS62_2'><span class='v-num v-2'>2&nbsp;</span>אַ֣ךְ אֶל־אֱ֭לֹהִים דּֽוּמִיָּ֣ה נַפְשִׁ֑י מִ֝מֶּ֗נּוּ יְשׁוּעָתִֽי׃ </span>
<span class='v PS62_3' data-id='PS62_3'><span class='v-num v-3'>3&nbsp;</span>אַךְ־ה֣וּא צ֭וּרִי וִֽישׁוּעָתִ֑י מִ֝שְׂגַּבִּ֗י לֹא־אֶמֹּ֥וט רַבָּֽה׃ </span>
<span class='v PS62_4' data-id='PS62_4'><span class='v-num v-4'>4&nbsp;</span>עַד־אָ֤נָה ׀ תְּהֹֽותְת֣וּ עַל אִישׁ֮ תְּרָצְּח֪וּ כֻ֫לְּכֶ֥ם כְּקִ֥יר נָט֑וּי גָּ֝דֵ֗ר הַדְּחוּיֽ͏ָה׃ </span>
<span class='v PS62_5' data-id='PS62_5'><span class='v-num v-5'>5&nbsp;</span>אַ֤ךְ מִשְּׂאֵתֹ֨ו ׀ יָעֲצ֣וּ לְהַדִּיחַ֮ יִרְצ֪וּ כָ֫זָ֥ב בְּפִ֥יו יְבָרֵ֑כוּ וּ֝בְקִרְבָּ֗ם יְקַלְלוּ־סֶֽלָה׃ </span>
<span class='v PS62_6' data-id='PS62_6'><span class='v-num v-6'>6&nbsp;</span>אַ֣ךְ לֵ֭אלֹהִים דֹּ֣ומִּי נַפְשִׁ֑י כִּי־מִ֝מֶּ֗נּוּ תִּקְוָתִֽי׃ </span>
<span class='v PS62_7' data-id='PS62_7'><span class='v-num v-7'>7&nbsp;</span>אַךְ־ה֣וּא צ֭וּרִי וִֽישׁוּעָתִ֑י מִ֝שְׂגַּבִּ֗י לֹ֣א אֶמֹּֽוט׃ </span>
<span class='v PS62_8' data-id='PS62_8'><span class='v-num v-8'>8&nbsp;</span>עַל־אֱ֭לֹהִים יִשְׁעִ֣י וּכְבֹודִ֑י צוּר־עֻזִּ֥י מַ֝חְסִ֗י בֵּֽאלֹהִֽים׃ </span>
<span class='v PS62_9' data-id='PS62_9'><span class='v-num v-9'>9&nbsp;</span>בִּטְח֘וּ בֹ֤ו בְכָל־עֵ֨ת ׀ עָ֗ם שִׁפְכֽוּ־לְפָנָ֥יו לְבַבְכֶ֑ם אֱלֹהִ֖ים מַחֲסֶה־לָּ֣נוּ סֶֽלָה׃ </span>
<span class='v PS62_10' data-id='PS62_10'><span class='v-num v-10'>10&nbsp;</span>אַ֤ךְ ׀ הֶ֥בֶל בְּנֵֽי־אָדָם֮ כָּזָ֪ב בְּנֵ֫י אִ֥ישׁ בְּמֹאזְנַ֥יִם לַעֲלֹ֑ות הֵ֝֗מָּה מֵהֶ֥בֶל יָֽחַד׃ </span>
<span class='v PS62_11' data-id='PS62_11'><span class='v-num v-11'>11&nbsp;</span>אַל־תִּבְטְח֣וּ בְעֹשֶׁק֮ וּבְגָזֵ֪ל אַל־תֶּ֫הְבָּ֥לוּ חַ֤יִל ׀ כִּֽי־יָנ֑וּב אַל־תָּשִׁ֥יתוּ לֵֽב׃ </span>
<span class='v PS62_12' data-id='PS62_12'><span class='v-num v-12'>12&nbsp;</span>אַחַ֤ת ׀ דִּבֶּ֬ר אֱלֹהִ֗ים שְׁתַּֽיִם־ז֥וּ שָׁמָ֑עְתִּי כִּ֥י עֹ֝֗ז לֵאלֹהִֽים׃ </span>
<span class='v PS62_13' data-id='PS62_13'><span class='v-num v-13'>13&nbsp;</span>וּלְךָֽ־אֲדֹנָ֥י חָ֑סֶד כִּֽי־אַתָּ֨ה תְשַׁלֵּ֖ם לְאִ֣ישׁ כְּֽמַעֲשֵֽׂהוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS61.html'>&#9664;</a>
<a class='home' href='index.html'>&#9776;</a>
<a class='next' href='PS63.html'>&#9654;</a>
</div></div>
</body></html>
