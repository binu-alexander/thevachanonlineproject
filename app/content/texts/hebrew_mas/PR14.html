<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 14</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 14 </a>
<a class='prev' href='PR13.html'> &#9664; </a>
<a class='next' href='PR15.html'> &#9654; </a>
</div></div>
<div class='chapter section PR14 hbo PR ezra_sil' dir='rtl' data-id='PR14' data-nextid='PR15' data-previd='PR13' lang='hbo'> 

<div class='c'>14</div>
<div class='p'>
<span class='v PR14_1' data-id='PR14_1'><span class='verse1 v-num v-1'>1&nbsp;</span>חַכְמֹ֣ות נָ֭שִׁים בָּנְתָ֣ה בֵיתָ֑הּ וְ֝אִוֶּ֗לֶת בְּיָדֶ֥יהָ תֶהֶרְסֶֽנּוּ׃ </span>
<span class='v PR14_2' data-id='PR14_2'><span class='v-num v-2'>2&nbsp;</span>הֹולֵ֣ךְ בְּ֭יָשְׁרֹו יְרֵ֣א יְהוָ֑ה וּנְלֹ֖וז דְּרָכָ֣יו בֹּוזֵֽהוּ׃ </span>
<span class='v PR14_3' data-id='PR14_3'><span class='v-num v-3'>3&nbsp;</span>בְּֽפִי־אֱ֭וִיל חֹ֣טֶר גַּאֲוָ֑ה וְשִׂפְתֵ֥י חֲ֝כָמִ֗ים תִּשְׁמוּרֵֽם׃ </span>
<span class='v PR14_4' data-id='PR14_4'><span class='v-num v-4'>4&nbsp;</span>בְּאֵ֣ין אֲ֭לָפִים אֵב֣וּס בָּ֑ר וְרָב־תְּ֝בוּאֹ֗ות בְּכֹ֣חַ שֹֽׁור׃ </span>
<span class='v PR14_5' data-id='PR14_5'><span class='v-num v-5'>5&nbsp;</span>עֵ֣ד אֱ֭מוּנִים לֹ֣א יְכַזֵּ֑ב וְיָפִ֥יחַ כְּ֝זָבִ֗ים עֵ֣ד שָֽׁקֶר׃ </span>
<span class='v PR14_6' data-id='PR14_6'><span class='v-num v-6'>6&nbsp;</span>בִּקֶּשׁ־לֵ֣ץ חָכְמָ֣ה וָאָ֑יִן וְדַ֖עַת לְנָבֹ֣ון נָקָֽל׃ </span>
<span class='v PR14_7' data-id='PR14_7'><span class='v-num v-7'>7&nbsp;</span>לֵ֣ךְ מִ֭נֶּגֶד לְאִ֣ישׁ כְּסִ֑יל וּבַל־יָ֝דַ֗עְתָּ שִׂפְתֵי־דָֽעַת׃ </span>
<span class='v PR14_8' data-id='PR14_8'><span class='v-num v-8'>8&nbsp;</span>חָכְמַ֣ת עָ֭רוּם הָבִ֣ין דַּרְכֹּ֑ו וְאִוֶּ֖לֶת כְּסִילִ֣ים מִרְמָֽה׃ </span>
<span class='v PR14_9' data-id='PR14_9'><span class='v-num v-9'>9&nbsp;</span>אֱ֭וִלִים יָלִ֣יץ אָשָׁ֑ם וּבֵ֖ין יְשָׁרִ֣ים רָצֹֽון׃ </span>
<span class='v PR14_10' data-id='PR14_10'><span class='v-num v-10'>10&nbsp;</span>לֵ֗ב יֹ֭ודֵעַ מָרַּ֣ת נַפְשֹׁ֑ו וּ֝בְשִׂמְחָתֹ֗ו לֹא־יִתְעָ֥רַב זָֽר׃ </span>
<span class='v PR14_11' data-id='PR14_11'><span class='v-num v-11'>11&nbsp;</span>בֵּ֣ית רְ֭שָׁעִים יִשָּׁמֵ֑ד וְאֹ֖הֶל יְשָׁרִ֣ים יַפְרִֽיחַ׃ </span>
<span class='v PR14_12' data-id='PR14_12'><span class='v-num v-12'>12&nbsp;</span>יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ וְ֝אַחֲרִיתָ֗הּ דַּרְכֵי־מָֽוֶת׃ </span>
<span class='v PR14_13' data-id='PR14_13'><span class='v-num v-13'>13&nbsp;</span>גַּם־בִּשְׂחֹ֥וק יִכְאַב־לֵ֑ב וְאַחֲרִיתָ֖הּ שִׂמְחָ֣ה תוּגָֽה׃ </span>
<span class='v PR14_14' data-id='PR14_14'><span class='v-num v-14'>14&nbsp;</span>מִדְּרָכָ֣יו יִ֭שְׂבַּע ס֣וּג לֵ֑ב וּ֝מֵעָלָ֗יו אִ֣ישׁ טֹֽוב׃ </span>
<span class='v PR14_15' data-id='PR14_15'><span class='v-num v-15'>15&nbsp;</span>פֶּ֭תִי יַאֲמִ֣ין לְכָל־דָּבָ֑ר וְ֝עָר֗וּם יָבִ֥ין לַאֲשֻׁרֹֽו׃ </span>
<span class='v PR14_16' data-id='PR14_16'><span class='v-num v-16'>16&nbsp;</span>חָכָ֣ם יָ֭רֵא וְסָ֣ר מֵרָ֑ע וּ֝כְסִ֗יל מִתְעַבֵּ֥ר וּבֹוטֵֽחַ׃ </span>
<span class='v PR14_17' data-id='PR14_17'><span class='v-num v-17'>17&nbsp;</span>קְֽצַר־אַ֭פַּיִם יַעֲשֶׂ֣ה אִוֶּ֑לֶת וְאִ֥ישׁ מְ֝זִמֹּ֗ות יִשָּׂנֵֽא׃ </span>
<span class='v PR14_18' data-id='PR14_18'><span class='v-num v-18'>18&nbsp;</span>נָחֲל֣וּ פְתָאיִ֣ם אִוֶּ֑לֶת וַֽ֝עֲרוּמִ֗ים יַכְתִּ֥רוּ דָֽעַת׃ </span>
<span class='v PR14_19' data-id='PR14_19'><span class='v-num v-19'>19&nbsp;</span>שַׁח֣וּ רָ֭עִים לִפְנֵ֣י טֹובִ֑ים וּ֝רְשָׁעִ֗ים עַֽל־שַׁעֲרֵ֥י צַדִּֽיק׃ </span>
<span class='v PR14_20' data-id='PR14_20'><span class='v-num v-20'>20&nbsp;</span>גַּם־לְ֭רֵעֵהוּ יִשָּׂ֣נֵא רָ֑שׁ וְאֹהֲבֵ֖י עָשִׁ֣יר רַבִּֽים׃ </span>
<span class='v PR14_21' data-id='PR14_21'><span class='v-num v-21'>21&nbsp;</span>בָּז־לְרֵעֵ֥הוּ חֹוטֵ֑א וּמְחֹונֵ֖ן *עֲנָיִים (עֲנָוִ֣ים) אַשְׁרָֽיו׃ </span>
<span class='v PR14_22' data-id='PR14_22'><span class='v-num v-22'>22&nbsp;</span>הֲ‍ֽלֹוא־יִ֭תְעוּ חֹ֣רְשֵׁי רָ֑ע וְחֶ֥סֶד וֶ֝אֱמֶ֗ת חֹ֣רְשֵׁי טֹֽוב׃ </span>
<span class='v PR14_23' data-id='PR14_23'><span class='v-num v-23'>23&nbsp;</span>בְּכָל־עֶ֭צֶב יִהְיֶ֣ה מֹותָ֑ר וּדְבַר־שְׂ֝פָתַ֗יִם אַךְ־לְמַחְסֹֽור׃ </span>
<span class='v PR14_24' data-id='PR14_24'><span class='v-num v-24'>24&nbsp;</span>עֲטֶ֣רֶת חֲכָמִ֣ים עָשְׁרָ֑ם אִוֶּ֖לֶת כְּסִילִ֣ים אִוֶּֽלֶת׃ </span>
<span class='v PR14_25' data-id='PR14_25'><span class='v-num v-25'>25&nbsp;</span>מַצִּ֣יל נְ֭פָשֹׁות עֵ֣ד אֱמֶ֑ת וְיָפִ֖חַ כְּזָבִ֣ים מִרְמָֽה׃ </span>
<span class='v PR14_26' data-id='PR14_26'><span class='v-num v-26'>26&nbsp;</span>בְּיִרְאַ֣ת יְ֭הוָה מִבְטַח־עֹ֑ז וּ֝לְבָנָ֗יו יִהְיֶ֥ה מַחְסֶֽה׃ </span>
<span class='v PR14_27' data-id='PR14_27'><span class='v-num v-27'>27&nbsp;</span>יִרְאַ֣ת יְ֭הוָה מְקֹ֣ור חַיִּ֑ים לָ֝ס֗וּר מִמֹּ֥קְשֵׁי מָֽוֶת׃ </span>
<span class='v PR14_28' data-id='PR14_28'><span class='v-num v-28'>28&nbsp;</span>בְּרָב־עָ֥ם הַדְרַת־מֶ֑לֶךְ וּבְאֶ֥פֶס לְ֝אֹ֗ם מְחִתַּ֥ת רָזֹֽון׃ </span>
<span class='v PR14_29' data-id='PR14_29'><span class='v-num v-29'>29&nbsp;</span>אֶ֣רֶךְ אַ֭פַּיִם רַב־תְּבוּנָ֑ה וּקְצַר־ר֝֗וּחַ מֵרִ֥ים אִוֶּֽלֶת׃ </span>
<span class='v PR14_30' data-id='PR14_30'><span class='v-num v-30'>30&nbsp;</span>חַיֵּ֣י בְ֭שָׂרִים לֵ֣ב מַרְפֵּ֑א וּרְקַ֖ב עֲצָמֹ֣ות קִנְאָֽה׃ </span>
<span class='v PR14_31' data-id='PR14_31'><span class='v-num v-31'>31&nbsp;</span>עֹ֣שֵֽׁק־דָּ֭ל חֵרֵ֣ף עֹשֵׂ֑הוּ וּ֝מְכַבְּדֹ֗ו חֹנֵ֥ן אֶבְיֹֽון׃ </span>
<span class='v PR14_32' data-id='PR14_32'><span class='v-num v-32'>32&nbsp;</span>בְּֽ֭רָעָתֹו יִדָּחֶ֣ה רָשָׁ֑ע וְחֹסֶ֖ה בְמֹותֹ֣ו צַדּֽ͏ִיק׃ </span>
<span class='v PR14_33' data-id='PR14_33'><span class='v-num v-33'>33&nbsp;</span>בְּלֵ֣ב נָ֭בֹון תָּנ֣וּחַ חָכְמָ֑ה וּבְקֶ֥רֶב כְּ֝סִילִ֗ים תִּוָּדֵֽעַ׃ </span>
<span class='v PR14_34' data-id='PR14_34'><span class='v-num v-34'>34&nbsp;</span>צְדָקָ֥ה תְרֹֽומֵֽם־גֹּ֑וי וְחֶ֖סֶד לְאֻמִּ֣ים חַטָּֽאת׃ </span>
<span class='v PR14_35' data-id='PR14_35'><span class='v-num v-35'>35&nbsp;</span>רְֽצֹון־מֶ֭לֶךְ לְעֶ֣בֶד מַשְׂכִּ֑יל וְ֝עֶבְרָתֹ֗ו תִּהְיֶ֥ה מֵבִֽישׁ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR13.html'>&#9664;</a>
<a class='home' href='index.html'>&#9776;</a>
<a class='next' href='PR15.html'>&#9654;</a>
</div></div>
</body></html>
