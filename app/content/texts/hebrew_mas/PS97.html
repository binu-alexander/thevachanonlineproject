<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 97</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 97 </a>
<a class='prev' href='PS96.html'> &#9664; </a>
<a class='next' href='PS98.html'> &#9654; </a>
</div></div>
<div class='chapter section PS97 hbo PS ezra_sil' dir='rtl' data-id='PS97' data-nextid='PS98' data-previd='PS96' lang='hbo'> 

<div class='c'> 97</div>
<div class='p'>
<span class='v PS97_1' data-id='PS97_1'><span class='verse1 v-num v-1'>1&nbsp;</span>יְהוָ֣ה מָ֭לָךְ תָּגֵ֣ל הָאָ֑רֶץ יִ֝שְׂמְח֗וּ אִיִּ֥ים רַבִּֽים׃ </span>
<span class='v PS97_2' data-id='PS97_2'><span class='v-num v-2'>2&nbsp;</span>עָנָ֣ן וַעֲרָפֶ֣ל סְבִיבָ֑יו צֶ֥דֶק וּ֝מִשְׁפָּ֗ט מְכֹ֣ון כִּסְאֹֽו׃ </span>
<span class='v PS97_3' data-id='PS97_3'><span class='v-num v-3'>3&nbsp;</span>אֵ֭שׁ לְפָנָ֣יו תֵּלֵ֑ךְ וּתְלַהֵ֖ט סָבִ֣יב צָרָֽיו׃ </span>
<span class='v PS97_4' data-id='PS97_4'><span class='v-num v-4'>4&nbsp;</span>הֵאִ֣ירוּ בְרָקָ֣יו תֵּבֵ֑ל רָאֲתָ֖ה וַתָּחֵ֣ל הָאָֽרֶץ׃ </span>
<span class='v PS97_5' data-id='PS97_5'><span class='v-num v-5'>5&nbsp;</span>הָרִ֗ים כַּדֹּונַ֗ג נָ֭מַסּוּ מִלִּפְנֵ֣י יְהוָ֑ה מִ֝לִּפְנֵ֗י אֲדֹ֣ון כָּל־הָאָֽרֶץ׃ </span>
<span class='v PS97_6' data-id='PS97_6'><span class='v-num v-6'>6&nbsp;</span>הִגִּ֣ידוּ הַשָּׁמַ֣יִם צִדְקֹ֑ו וְרָא֖וּ כָל־הָעַמִּ֣ים כְּבֹודֹֽו׃ </span>
<span class='v PS97_7' data-id='PS97_7'><span class='v-num v-7'>7&nbsp;</span>יֵבֹ֤שׁוּ ׀ כָּל־עֹ֬בְדֵי פֶ֗סֶל הַמִּֽתְהַלְלִ֥ים בָּאֱלִילִ֑ים הִשְׁתַּחֲווּ־לֹ֝ו כָּל־אֱלֹהִֽים׃ </span>
<span class='v PS97_8' data-id='PS97_8'><span class='v-num v-8'>8&nbsp;</span>שָׁמְעָ֬ה וַתִּשְׂמַ֨ח ׀ צִיֹּ֗ון וַ֭תָּגֵלְנָה בְּנֹ֣ות יְהוּדָ֑ה לְמַ֖עַן מִשְׁפָּטֶ֣יךָ יְהוָֽה׃ </span>
<span class='v PS97_9' data-id='PS97_9'><span class='v-num v-9'>9&nbsp;</span>כִּֽי־אַתָּ֤ה יְהוָ֗ה עֶלְיֹ֥ון עַל־כָּל־הָאָ֑רֶץ מְאֹ֥ד נַ֝עֲלֵ֗יתָ עַל־כָּל־אֱלֹהִֽים׃ </span>
<span class='v PS97_10' data-id='PS97_10'><span class='v-num v-10'>10&nbsp;</span>אֹהֲבֵ֥י יְהוָ֗ה שִׂנְא֫וּ רָ֥ע שֹׁ֭מֵר נַפְשֹׁ֣ות חֲסִידָ֑יו מִיַּ֥ד רְ֝שָׁעִ֗ים יַצִּילֵֽם׃ </span>
<span class='v PS97_11' data-id='PS97_11'><span class='v-num v-11'>11&nbsp;</span>אֹ֖ור זָרֻ֣עַ לַצַּדִּ֑יק וּֽלְיִשְׁרֵי־לֵ֥ב שִׂמְחָֽה׃ </span>
<span class='v PS97_12' data-id='PS97_12'><span class='v-num v-12'>12&nbsp;</span>שִׂמְח֣וּ צַ֭דִּיקִים בַּֽיהוָ֑ה וְ֝הֹוד֗וּ לְזֵ֣כֶר קָדְשֹֽׁו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS96.html'>&#9664;</a>
<a class='home' href='index.html'>&#9776;</a>
<a class='next' href='PS98.html'>&#9654;</a>
</div></div>
</body></html>
