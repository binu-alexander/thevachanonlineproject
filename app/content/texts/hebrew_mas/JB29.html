<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 29</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 29 </a>
<a class='prev' href='JB28.html'> &#9664; </a>
<a class='next' href='JB30.html'> &#9654; </a>
</div></div>
<div class='chapter section JB29 hbo JB ezra_sil' dir='rtl' data-id='JB29' data-nextid='JB30' data-previd='JB28' lang='hbo'> 

<br><div class='c'>29</div>
<div class='p'>
<span class='v JB29_1' data-id='JB29_1'><span class='verse1 v-num v-1'>1&nbsp;</span>וַיֹּ֣סֶף אִ֭יֹּוב שְׂאֵ֥ת מְשָׁלֹ֗ו וַיֹּאמַֽר׃ </span>
<span class='v JB29_2' data-id='JB29_2'><span class='v-num v-2'>2&nbsp;</span>מִֽי־יִתְּנֵ֥נִי כְיַרְחֵי־קֶ֑דֶם כִּ֝ימֵ֗י אֱלֹ֣והַּ יִשְׁמְרֵֽנִי׃ </span>
<span class='v JB29_3' data-id='JB29_3'><span class='v-num v-3'>3&nbsp;</span>בְּהִלֹּ֣ו נֵ֭רֹו עֲלֵ֣י רֹאשִׁ֑י לְ֝אֹורֹו אֵ֣לֶךְ חֹֽשֶׁךְ׃ </span>
<span class='v JB29_4' data-id='JB29_4'><span class='v-num v-4'>4&nbsp;</span>כַּאֲשֶׁ֣ר הָ֭יִיתִי בִּימֵ֣י חָרְפִּ֑י בְּסֹ֥וד אֱ֝לֹ֗והַּ עֲלֵ֣י אָהֳלִֽי׃ </span>
<span class='v JB29_5' data-id='JB29_5'><span class='v-num v-5'>5&nbsp;</span>בְּעֹ֣וד שַׁ֭דַּי עִמָּדִ֑י סְבִ֖יבֹותַ֣י נְעָרָֽי׃ </span>
<span class='v JB29_6' data-id='JB29_6'><span class='v-num v-6'>6&nbsp;</span>בִּרְחֹ֣ץ הֲלִיכַ֣י בְּחֵמָ֑ה וְצ֥וּר יָצ֥וּק עִ֝מָּדִ֗י פַּלְגֵי־שָֽׁמֶן׃ </span>
<span class='v JB29_7' data-id='JB29_7'><span class='v-num v-7'>7&nbsp;</span>בְּצֵ֣אתִי שַׁ֣עַר עֲלֵי־קָ֑רֶת בָּ֝רְחֹ֗וב אָכִ֥ין מֹושָׁבִֽי׃ </span>
<span class='v JB29_8' data-id='JB29_8'><span class='v-num v-8'>8&nbsp;</span>רָא֣וּנִי נְעָרִ֣ים וְנֶחְבָּ֑אוּ וִֽ֝ישִׁישִׁים קָ֣מוּ עָמָֽדוּ׃ </span>
<span class='v JB29_9' data-id='JB29_9'><span class='v-num v-9'>9&nbsp;</span>שָׂ֭רִים עָצְר֣וּ בְמִלִּ֑ים וְ֝כַ֗ף יָשִׂ֥ימוּ לְפִיהֶֽם׃ </span>
<span class='v JB29_10' data-id='JB29_10'><span class='v-num v-10'>10&nbsp;</span>קֹול־נְגִידִ֥ים נֶחְבָּ֑אוּ וּ֝לְשֹׁונָ֗ם לְחִכָּ֥ם דָּבֵֽקָה׃ </span>
<span class='v JB29_11' data-id='JB29_11'><span class='v-num v-11'>11&nbsp;</span>כִּ֤י אֹ֣זֶן שָׁ֭מְעָה וַֽתְּאַשְּׁרֵ֑נִי וְעַ֥יִן רָ֝אֲתָ֗ה וַתְּעִידֵֽנִי׃ </span>
<span class='v JB29_12' data-id='JB29_12'><span class='v-num v-12'>12&nbsp;</span>כִּֽי־אֲ֭מַלֵּט עָנִ֣י מְשַׁוֵּ֑עַ וְ֝יָתֹ֗ום וְֽלֹא־עֹזֵ֥ר לֹֽו׃ </span>
<span class='v JB29_13' data-id='JB29_13'><span class='v-num v-13'>13&nbsp;</span>בִּרְכַּ֣ת אֹ֭בֵד עָלַ֣י תָּבֹ֑א וְלֵ֖ב אַלְמָנָ֣ה אַרְנִֽן׃ </span>
<span class='v JB29_14' data-id='JB29_14'><span class='v-num v-14'>14&nbsp;</span>צֶ֣דֶק לָ֭בַשְׁתִּי וַיִּלְבָּשֵׁ֑נִי כִּמְעִ֥יל וְ֝צָנִ֗יף מִשְׁפָּטִֽי׃ </span>
<span class='v JB29_15' data-id='JB29_15'><span class='v-num v-15'>15&nbsp;</span>עֵינַ֣יִם הָ֭יִיתִי לַֽעִוֵּ֑ר וְרַגְלַ֖יִם לַפִּסֵּ֣חַ אָֽנִי׃ </span>
<span class='v JB29_16' data-id='JB29_16'><span class='v-num v-16'>16&nbsp;</span>אָ֣ב אָ֭נֹכִֽי לָֽאֶבְיֹונִ֑ים וְרִ֖ב לֹא־יָדַ֣עְתִּי אֶחְקְרֵֽהוּ׃ </span>
<span class='v JB29_17' data-id='JB29_17'><span class='v-num v-17'>17&nbsp;</span>וָֽ֭אֲשַׁבְּרָה מְתַלְּעֹ֣ות עַוָּ֑ל וּ֝מִשִּׁנָּ֗יו אַשְׁלִ֥יךְ טָֽרֶף׃ </span>
<span class='v JB29_18' data-id='JB29_18'><span class='v-num v-18'>18&nbsp;</span>וָ֭אֹמַר עִם־קִנִּ֣י אֶגְוָ֑ע וְ֝כַחֹ֗ול אַרְבֶּ֥ה יָמִֽים׃ </span>
<span class='v JB29_19' data-id='JB29_19'><span class='v-num v-19'>19&nbsp;</span>שָׁרְשִׁ֣י פָת֣וּחַ אֱלֵי־מָ֑יִם וְ֝טַ֗ל יָלִ֥ין בִּקְצִירֽ͏ִי׃ </span>
<span class='v JB29_20' data-id='JB29_20'><span class='v-num v-20'>20&nbsp;</span>כְּ֭בֹודִי חָדָ֣שׁ עִמָּדִ֑י וְ֝קַשְׁתִּ֗י בְּיָדִ֥י תַחֲלִֽיף׃ </span>
<span class='v JB29_21' data-id='JB29_21'><span class='v-num v-21'>21&nbsp;</span>לִֽי־שָׁמְע֥וּ וְיִחֵ֑לּוּ וְ֝יִדְּמ֗וּ לְמֹ֣ו עֲצָתִֽי׃ </span>
<span class='v JB29_22' data-id='JB29_22'><span class='v-num v-22'>22&nbsp;</span>אַחֲרֵ֣י דְ֭בָרִי לֹ֣א יִשְׁנ֑וּ וְ֝עָלֵ֗ימֹו תִּטֹּ֥ף מִלָּתִֽי׃ </span>
<span class='v JB29_23' data-id='JB29_23'><span class='v-num v-23'>23&nbsp;</span>וְיִֽחֲל֣וּ כַמָּטָ֣ר לִ֑י וּ֝פִיהֶ֗ם פָּעֲר֥וּ לְמַלְקֹֽושׁ׃ </span>
<span class='v JB29_24' data-id='JB29_24'><span class='v-num v-24'>24&nbsp;</span>אֶשְׂחַ֣ק אֲ֭לֵהֶם לֹ֣א יַאֲמִ֑ינוּ וְאֹ֥ור פָּ֝נַ֗י לֹ֣א יַפִּילֽוּן׃ </span>
<span class='v JB29_25' data-id='JB29_25'><span class='v-num v-25'>25&nbsp;</span>אֶֽבֲחַ֣ר דַּרְכָּם֮ וְאֵשֵׁ֪ב רֹ֥אשׁ וְ֭אֶשְׁכֹּון כְּמֶ֣לֶךְ בַּגְּד֑וּד כַּאֲשֶׁ֖ר אֲבֵלִ֣ים יְנַחֵֽם׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB28.html'>&#9664;</a>
<a class='home' href='index.html'>&#9776;</a>
<a class='next' href='JB30.html'>&#9654;</a>
</div></div>
</body></html>
