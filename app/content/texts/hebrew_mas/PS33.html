<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 33</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 33 </a>
<a class='prev' href='PS32.html'> &#9664; </a>
<a class='next' href='PS34.html'> &#9654; </a>
</div></div>
<div class='chapter section PS33 hbo PS ezra_sil' dir='rtl' data-id='PS33' data-nextid='PS34' data-previd='PS32' lang='hbo'> 

<div class='c'> 33</div>
<div class='p'>
<span class='v PS33_1' data-id='PS33_1'><span class='verse1 v-num v-1'>1&nbsp;</span>רַנְּנ֣וּ צַ֭דִּיקִים בַּֽיהוָ֑ה לַ֝יְשָׁרִ֗ים נָאוָ֥ה תְהִלָּֽה׃ </span>
<span class='v PS33_2' data-id='PS33_2'><span class='v-num v-2'>2&nbsp;</span>הֹוד֣וּ לַיהוָ֣ה בְּכִנֹּ֑ור בְּנֵ֥בֶל עָ֝שֹׂ֗ור זַמְּרוּ־לֹֽו׃ </span>
<span class='v PS33_3' data-id='PS33_3'><span class='v-num v-3'>3&nbsp;</span>שִֽׁירוּ־לֹ֖ו שִׁ֣יר חָדָ֑שׁ הֵיטִ֥יבוּ נַ֝גֵּ֗ן בִּתְרוּעָֽה׃ </span>
<span class='v PS33_4' data-id='PS33_4'><span class='v-num v-4'>4&nbsp;</span>כִּֽי־יָשָׁ֥ר דְּבַר־יְהוָ֑ה וְכָל־מַ֝עֲשֵׂ֗הוּ בֶּאֱמוּנָֽה׃ </span>
<span class='v PS33_5' data-id='PS33_5'><span class='v-num v-5'>5&nbsp;</span>אֹ֭הֵב צְדָקָ֣ה וּמִשְׁפָּ֑ט חֶ֥סֶד יְ֝הוָ֗ה מָלְאָ֥ה הָאָֽרֶץ׃ </span>
<span class='v PS33_6' data-id='PS33_6'><span class='v-num v-6'>6&nbsp;</span>בִּדְבַ֣ר יְ֭הוָה שָׁמַ֣יִם נַעֲשׂ֑וּ וּבְר֥וּחַ פִּ֝֗יו כָּל־צְבָאָֽם׃ </span>
<span class='v PS33_7' data-id='PS33_7'><span class='v-num v-7'>7&nbsp;</span>כֹּנֵ֣ס כַּ֭נֵּד מֵ֣י הַיָּ֑ם נֹתֵ֖ן בְּאֹצָרֹ֣ות תְּהֹומֹֽות׃ </span>
<span class='v PS33_8' data-id='PS33_8'><span class='v-num v-8'>8&nbsp;</span>יִֽירְא֣וּ מֵ֭יְהוָה כָּל־הָאָ֑רֶץ מִמֶּ֥נּוּ יָ֝ג֗וּרוּ כָּל־יֹשְׁבֵ֥י תֵבֵֽל׃ </span>
<span class='v PS33_9' data-id='PS33_9'><span class='v-num v-9'>9&nbsp;</span>כִּ֤י ה֣וּא אָמַ֣ר וַיֶּ֑הִי הֽוּא־צִ֝וָּ֗ה וֽ͏ַיַּעֲמֹֽד׃ </span>
<span class='v PS33_10' data-id='PS33_10'><span class='v-num v-10'>10&nbsp;</span>יְֽהוָ֗ה הֵפִ֥יר עֲצַת־גֹּויִ֑ם הֵ֝נִ֗יא מַחְשְׁבֹ֥ות עַמִּֽים׃ </span>
<span class='v PS33_11' data-id='PS33_11'><span class='v-num v-11'>11&nbsp;</span>עֲצַ֣ת יְ֭הוָה לְעֹולָ֣ם תַּעֲמֹ֑ד מַחְשְׁבֹ֥ות לִ֝בֹּ֗ו לְדֹ֣ר וָדֹֽר׃ </span>
<span class='v PS33_12' data-id='PS33_12'><span class='v-num v-12'>12&nbsp;</span>אַשְׁרֵ֣י הַ֭גֹּוי אֲשֶׁר־יְהוָ֣ה אֱלֹהָ֑יו הָעָ֓ם ׀ בָּחַ֖ר לְנַחֲלָ֣ה לֹֽו׃ </span>
<span class='v PS33_13' data-id='PS33_13'><span class='v-num v-13'>13&nbsp;</span>מִ֭שָּׁמַיִם הִבִּ֣יט יְהוָ֑ה רָ֝אָ֗ה אֶֽת־כָּל־בְּנֵ֥י הָאָדָֽם׃ </span>
<span class='v PS33_14' data-id='PS33_14'><span class='v-num v-14'>14&nbsp;</span>מִֽמְּכֹון־שִׁבְתֹּ֥ו הִשְׁגִּ֑יחַ אֶ֖ל כָּל־יֹשְׁבֵ֣י הָאָֽרֶץ׃ </span>
<span class='v PS33_15' data-id='PS33_15'><span class='v-num v-15'>15&nbsp;</span>הַיֹּצֵ֣ר יַ֣חַד לִבָּ֑ם הַ֝מֵּבִ֗ין אֶל־כָּל־מַעֲשֵׂיהֶֽם׃ </span>
<span class='v PS33_16' data-id='PS33_16'><span class='v-num v-16'>16&nbsp;</span>אֵֽין־הַ֭מֶּלֶךְ נֹושָׁ֣ע בְּרָב־חָ֑יִל גִּ֝בֹּ֗ור לֹֽא־יִנָּצֵ֥ל בְּרָב־כֹּֽחַ׃ </span>
<span class='v PS33_17' data-id='PS33_17'><span class='v-num v-17'>17&nbsp;</span>שֶׁ֣קֶר הַ֭סּוּס לִתְשׁוּעָ֑ה וּבְרֹ֥ב חֵ֝ילֹ֗ו לֹ֣א יְמַלֵּֽט׃ </span>
<span class='v PS33_18' data-id='PS33_18'><span class='v-num v-18'>18&nbsp;</span>הִנֵּ֤ה עֵ֣ין יְ֭הוָה אֶל־יְרֵאָ֑יו לַֽמְיַחֲלִ֥ים לְחַסְדֹּֽו׃ </span>
<span class='v PS33_19' data-id='PS33_19'><span class='v-num v-19'>19&nbsp;</span>לְהַצִּ֣יל מִמָּ֣וֶת נַפְשָׁ֑ם וּ֝לְחַיֹּותָ֗ם בָּרָעָֽב׃ </span>
<span class='v PS33_20' data-id='PS33_20'><span class='v-num v-20'>20&nbsp;</span>נַ֭פְשֵׁנוּ חִכְּתָ֣ה לַֽיהוָ֑ה עֶזְרֵ֖נוּ וּמָגִנֵּ֣נוּ הֽוּא׃ </span>
<span class='v PS33_21' data-id='PS33_21'><span class='v-num v-21'>21&nbsp;</span>כִּי־בֹ֭ו יִשְׂמַ֣ח לִבֵּ֑נוּ כִּ֤י בְשֵׁ֖ם קָדְשֹׁ֣ו בָטָֽחְנוּ׃ </span>
<span class='v PS33_22' data-id='PS33_22'><span class='v-num v-22'>22&nbsp;</span>יְהִֽי־חַסְדְּךָ֣ יְהוָ֣ה עָלֵ֑ינוּ כַּ֝אֲשֶׁ֗ר יִחַ֥לְנוּ לָֽךְ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS32.html'>&#9664;</a>
<a class='home' href='index.html'>&#9776;</a>
<a class='next' href='PS34.html'>&#9654;</a>
</div></div>
</body></html>
