<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 7</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 7 </a>
<a class='prev' href='JB6.html'> &#9664; </a>
<a class='next' href='JB8.html'> &#9654; </a>
</div></div>
<div class='chapter section JB7 hbo JB ezra_sil' dir='rtl' data-id='JB7' data-nextid='JB8' data-previd='JB6' lang='hbo'> 

<div class='c'>7</div>
<div class='p'>
<span class='v JB7_1' data-id='JB7_1'><span class='verse1 v-num v-1'>1&nbsp;</span>הֲלֹא־צָבָ֣א לֶאֱנֹ֣ושׁ *עַל־ (עֲלֵי)־אָ֑רֶץ וְכִימֵ֖י שָׂכִ֣יר יָמָֽיו׃ </span>
<span class='v JB7_2' data-id='JB7_2'><span class='v-num v-2'>2&nbsp;</span>כְּעֶ֥בֶד יִשְׁאַף־צֵ֑ל וּ֝כְשָׂכִ֗יר יְקַוֶּ֥ה פָעֳלֹֽו׃ </span>
<span class='v JB7_3' data-id='JB7_3'><span class='v-num v-3'>3&nbsp;</span>כֵּ֤ן הָנְחַ֣לְתִּי לִ֭י יַרְחֵי־שָׁ֑וְא וְלֵילֹ֥ות עָ֝מָ֗ל מִנּוּ־לִֽי׃ </span>
<span class='v JB7_4' data-id='JB7_4'><span class='v-num v-4'>4&nbsp;</span>אִם־שָׁכַ֗בְתִּי וְאָמַ֗רְתִּי מָתַ֣י אָ֭קוּם וּמִדַּד־עָ֑רֶב וְשָׂבַ֖עְתִּי נְדֻדִ֣ים עֲדֵי־נָֽשֶׁף׃ </span>
<span class='v JB7_5' data-id='JB7_5'><span class='v-num v-5'>5&nbsp;</span>לָ֘בַ֤שׁ בְּשָׂרִ֣י רִ֭מָּה *וְגִישׁ (וְג֣וּשׁ) עָפָ֑ר עֹורִ֥י רָ֝גַ֗ע וַיִּמָּאֵֽס׃ </span>
<span class='v JB7_6' data-id='JB7_6'><span class='v-num v-6'>6&nbsp;</span>יָמַ֣י קַ֭לּוּ מִנִּי־אָ֑רֶג וַ֝יִּכְל֗וּ בְּאֶ֣פֶס תִּקְוָֽה׃ </span>
<span class='v JB7_7' data-id='JB7_7'><span class='v-num v-7'>7&nbsp;</span>זְ֭כֹר כִּי־ר֣וּחַ חַיָּ֑י לֹא־תָשׁ֥וּב עֵ֝ינִ֗י לִרְאֹ֥ות טֹֽוב׃ </span>
<span class='v JB7_8' data-id='JB7_8'><span class='v-num v-8'>8&nbsp;</span>לֹֽא־תְ֭שׁוּרֵנִי עֵ֣ין רֹ֑אִי עֵינֶ֖יךָ בִּ֣י וְאֵינֶֽנִּי׃ </span>
<span class='v JB7_9' data-id='JB7_9'><span class='v-num v-9'>9&nbsp;</span>כָּלָ֣ה עָ֭נָן וַיֵּלַ֑ךְ כֵּ֥ן יֹורֵ֥ד שְׁ֝אֹ֗ול לֹ֣א יַעֲלֽ͏ֶה׃ </span>
<span class='v JB7_10' data-id='JB7_10'><span class='v-num v-10'>10&nbsp;</span>לֹא־יָשׁ֣וּב עֹ֣וד לְבֵיתֹ֑ו וְלֹא־יַכִּירֶ֖נּוּ עֹ֣וד מְקֹמֹֽו׃ </span>
<span class='v JB7_11' data-id='JB7_11'><span class='v-num v-11'>11&nbsp;</span>גַּם־אֲנִי֮ לֹ֤א אֶחֱשָׂ֫ךְ פִּ֥י אֲ‍ֽ֭דַבְּרָה בְּצַ֣ר רוּחִ֑י אָ֝שִׂ֗יחָה בְּמַ֣ר נַפְשִֽׁי׃ </span>
<span class='v JB7_12' data-id='JB7_12'><span class='v-num v-12'>12&nbsp;</span>הֲ‍ֽיָם־אָ֭נִי אִם־תַּנִּ֑ין כִּֽי־תָשִׂ֖ים עָלַ֣י מִשְׁמָֽר׃ </span>
<span class='v JB7_13' data-id='JB7_13'><span class='v-num v-13'>13&nbsp;</span>כִּֽי־אָ֭מַרְתִּי תְּנַחֲמֵ֣נִי עַרְשִׂ֑י יִשָּׂ֥א בְ֝שִׂיחִ֗י מִשְׁכָּבִֽי׃ </span>
<span class='v JB7_14' data-id='JB7_14'><span class='v-num v-14'>14&nbsp;</span>וְחִתַּתַּ֥נִי בַחֲלֹמֹ֑ות וּֽמֵחֶזְיֹנֹ֥ות תְּבַעֲתַֽנִּי׃ </span>
<span class='v JB7_15' data-id='JB7_15'><span class='v-num v-15'>15&nbsp;</span>וַתִּבְחַ֣ר מַחֲנָ֣ק נַפְשִׁ֑י מָ֝֗וֶת מֵֽעַצְמֹותָֽי׃ </span>
<span class='v JB7_16' data-id='JB7_16'><span class='v-num v-16'>16&nbsp;</span>מָ֭אַסְתִּי לֹא־לְעֹלָ֣ם אֶֽחְיֶ֑ה חֲדַ֥ל מִ֝מֶּ֗נִּי כִּי־הֶ֥בֶל יָמָֽי׃ </span>
<span class='v JB7_17' data-id='JB7_17'><span class='v-num v-17'>17&nbsp;</span>מָֽה־אֱ֭נֹושׁ כִּ֣י תְגַדְּלֶ֑נּוּ וְכִי־תָשִׁ֖ית אֵלָ֣יו לִבֶּֽךָ׃ </span>
<span class='v JB7_18' data-id='JB7_18'><span class='v-num v-18'>18&nbsp;</span>וַתִּפְקְדֶ֥נּוּ לִבְקָרִ֑ים לִ֝רְגָעִ֗ים תִּבְחָנֶֽנּוּ׃ </span>
<span class='v JB7_19' data-id='JB7_19'><span class='v-num v-19'>19&nbsp;</span>כַּ֭מָּה לֹא־תִשְׁעֶ֣ה מִמֶּ֑נִּי לֹֽא־תַ֝רְפֵּ֗נִי עַד־בִּלְעִ֥י רֻקִּֽי׃ </span>
<span class='v JB7_20' data-id='JB7_20'><span class='v-num v-20'>20&nbsp;</span>חָטָ֡אתִי מָ֤ה אֶפְעַ֨ל ׀ לָךְ֮ נֹצֵ֪ר הָאָ֫דָ֥ם לָ֤מָה שַׂמְתַּ֣נִי לְמִפְגָּ֣ע לָ֑ךְ וָאֶהְיֶ֖ה עָלַ֣י לְמַשָּֽׂא׃ </span>
<span class='v JB7_21' data-id='JB7_21'><span class='v-num v-21'>21&nbsp;</span>וּמֶ֤ה ׀ לֹא־תִשָּׂ֣א פִשְׁעִי֮ וְתַעֲבִ֪יר אֶת־עֲוֹ֫נִ֥י כִּֽי־עַ֭תָּה לֶעָפָ֣ר אֶשְׁכָּ֑ב וְשִׁ֖חֲרְתַּ֣נִי וְאֵינֶֽנִּי׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB6.html'>&#9664;</a>
<a class='home' href='index.html'>&#9776;</a>
<a class='next' href='JB8.html'>&#9654;</a>
</div></div>
</body></html>
