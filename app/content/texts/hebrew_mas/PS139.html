<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 139</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 139 </a>
<a class='prev' href='PS138.html'> &#9664; </a>
<a class='next' href='PS140.html'> &#9654; </a>
</div></div>
<div class='chapter section PS139 hbo PS ezra_sil' dir='rtl' data-id='PS139' data-nextid='PS140' data-previd='PS138' lang='hbo'> 

<div class='c'> 139</div>
<div class='p'>
<span class='v PS139_1' data-id='PS139_1'><span class='verse1 v-num v-1'>1&nbsp;</span>לַ֭מְנַצֵּחַ לְדָוִ֣ד מִזְמֹ֑ור יְהוָ֥ה חֲ֝קַרְתַּ֗נִי וַתֵּדָֽע׃ </span>
<span class='v PS139_2' data-id='PS139_2'><span class='v-num v-2'>2&nbsp;</span>אַתָּ֣ה יָ֭דַעְתָּ שִׁבְתִּ֣י וְקוּמִ֑י בַּ֥נְתָּה לְ֝רֵעִ֗י מֵרָחֹֽוק׃ </span>
<span class='v PS139_3' data-id='PS139_3'><span class='v-num v-3'>3&nbsp;</span>אָרְחִ֣י וְרִבְעִ֣י זֵרִ֑יתָ וְֽכָל־דְּרָכַ֥י הִסְכַּֽנְתָּה׃ </span>
<span class='v PS139_4' data-id='PS139_4'><span class='v-num v-4'>4&nbsp;</span>כִּ֤י אֵ֣ין מִ֭לָּה בִּלְשֹׁונִ֑י הֵ֥ן יְ֝הוָ֗ה יָדַ֥עְתָּ כֻלָּֽהּ׃ </span>
<span class='v PS139_5' data-id='PS139_5'><span class='v-num v-5'>5&nbsp;</span>אָחֹ֣ור וָקֶ֣דֶם צַרְתָּ֑נִי וַתָּ֖שֶׁת עָלַ֣י כַּפֶּֽכָה׃ </span>
<span class='v PS139_6' data-id='PS139_6'><span class='v-num v-6'>6&nbsp;</span>*פִּלְאִיָּה (פְּלִ֣יאָֽה) דַ֣עַת מִמֶּ֑נִּי נִ֝שְׂגְּבָ֗ה לֹא־א֥וּכַֽל לָֽהּ׃ </span>
<span class='v PS139_7' data-id='PS139_7'><span class='v-num v-7'>7&nbsp;</span>אָ֭נָ֥ה אֵלֵ֣ךְ מֵרוּחֶ֑ךָ וְ֝אָ֗נָה מִפָּנֶ֥יךָ אֶבְרָֽח׃ </span>
<span class='v PS139_8' data-id='PS139_8'><span class='v-num v-8'>8&nbsp;</span>אִם־אֶסַּ֣ק שָׁ֭מַיִם שָׁ֣ם אָ֑תָּה וְאַצִּ֖יעָה שְּׁאֹ֣ול הִנֶּֽךָּ׃ </span>
<span class='v PS139_9' data-id='PS139_9'><span class='v-num v-9'>9&nbsp;</span>אֶשָּׂ֥א כַנְפֵי־שָׁ֑חַר אֶ֝שְׁכְּנָ֗ה בְּאַחֲרִ֥ית יָֽם׃ </span>
<span class='v PS139_10' data-id='PS139_10'><span class='v-num v-10'>10&nbsp;</span>גַּם־שָׁ֭ם יָדְךָ֣ תַנְחֵ֑נִי וְֽתֹאחֲזֵ֥נִי יְמִינֶֽךָ׃ </span>
<span class='v PS139_11' data-id='PS139_11'><span class='v-num v-11'>11&nbsp;</span>וָ֭אֹמַר אַךְ־חֹ֣שֶׁךְ יְשׁוּפֵ֑נִי וְ֝לַ֗יְלָה אֹ֣ור בַּעֲדֵֽנִי׃ </span>
<span class='v PS139_12' data-id='PS139_12'><span class='v-num v-12'>12&nbsp;</span>גַּם־חֹשֶׁךְ֮ לֹֽא־יַחְשִׁ֪יךְ מִ֫מֶּ֥ךָ וְ֭לַיְלָה כַּיֹּ֣ום יָאִ֑יר כַּ֝חֲשֵׁיכָ֗ה כָּאֹורָֽה׃ </span>
<span class='v PS139_13' data-id='PS139_13'><span class='v-num v-13'>13&nbsp;</span>כִּֽי־אַ֭תָּה קָנִ֣יתָ כִלְיֹתָ֑י תְּ֝סֻכֵּ֗נִי בְּבֶ֣טֶן אִמִּֽי׃ </span>
<span class='v PS139_14' data-id='PS139_14'><span class='v-num v-14'>14&nbsp;</span>אֹֽודְךָ֗ עַ֤ל כִּ֥י נֹורָאֹ֗ות נִ֫פְלֵ֥יתִי נִפְלָאִ֥ים מַעֲשֶׂ֑יךָ וְ֝נַפְשִׁ֗י יֹדַ֥עַת מְאֹֽד׃ </span>
<span class='v PS139_15' data-id='PS139_15'><span class='v-num v-15'>15&nbsp;</span>לֹא־נִכְחַ֥ד עָצְמִ֗י מִ֫מֶּ֥ךָּ אֲשֶׁר־עֻשֵּׂ֥יתִי בַסֵּ֑תֶר רֻ֝קַּ֗מְתִּי בְּֽתַחְתִּיֹּ֥ות אָֽרֶץ׃ </span>
<span class='v PS139_16' data-id='PS139_16'><span class='v-num v-16'>16&nbsp;</span>גָּלְמִ֤י ׀ רָ֘א֤וּ עֵינֶ֗יךָ וְעַֽל־סִפְרְךָ֮ כֻּלָּ֪ם יִכָּ֫תֵ֥בוּ יָמִ֥ים יֻצָּ֑רוּ *וְלֹא (וְלֹ֖ו) אֶחָ֣ד בָּהֶֽם׃ </span>
<span class='v PS139_17' data-id='PS139_17'><span class='v-num v-17'>17&nbsp;</span>וְלִ֗י מַה־יָּקְר֣וּ רֵעֶ֣יךָ אֵ֑ל מֶ֥ה עָ֝צְמוּ רָאשֵׁיהֶֽם׃ </span>
<span class='v PS139_18' data-id='PS139_18'><span class='v-num v-18'>18&nbsp;</span>אֶ֭סְפְּרֵם מֵחֹ֣ול יִרְבּ֑וּן הֱ֝קִיצֹ֗תִי וְעֹודִ֥י עִמָּֽךְ׃ </span>
<span class='v PS139_19' data-id='PS139_19'><span class='v-num v-19'>19&nbsp;</span>אִם־תִּקְטֹ֖ל אֱלֹ֥והַּ ׀ רָשָׁ֑ע וְאַנְשֵׁ֥י דָ֝מִ֗ים ס֣וּרוּ מֶֽנִּי׃ </span>
<span class='v PS139_20' data-id='PS139_20'><span class='v-num v-20'>20&nbsp;</span>אֲשֶׁ֣ר יֹ֭אמְרֻךָ לִמְזִמָּ֑ה נָשֻׂ֖א לַשָּׁ֣וְא עָרֶֽיךָ׃ </span>
<span class='v PS139_21' data-id='PS139_21'><span class='v-num v-21'>21&nbsp;</span>הֲלֹֽוא־מְשַׂנְאֶ֖יךָ יְהוָ֥ה ׀ אֶשְׂנָ֑א וּ֝בִתְקֹומְמֶ֗יךָ אֶתְקֹוטָֽט׃ </span>
<span class='v PS139_22' data-id='PS139_22'><span class='v-num v-22'>22&nbsp;</span>תַּכְלִ֣ית שִׂנְאָ֣ה שְׂנֵאתִ֑ים לְ֝אֹויְבִ֗ים הָ֣יוּ לִֽי׃ </span>
<span class='v PS139_23' data-id='PS139_23'><span class='v-num v-23'>23&nbsp;</span>חָקְרֵ֣נִי אֵ֭ל וְדַ֣ע לְבָבִ֑י בְּ֝חָנֵ֗נִי וְדַ֣ע שַׂרְעַפָּֽי׃ </span>
<span class='v PS139_24' data-id='PS139_24'><span class='v-num v-24'>24&nbsp;</span>וּרְאֵ֗ה אִם־דֶּֽרֶךְ־עֹ֥צֶב בִּ֑י וּ֝נְחֵ֗נִי בְּדֶ֣רֶךְ עֹולָֽם׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS138.html'>&#9664;</a>
<a class='home' href='index.html'>&#9776;</a>
<a class='next' href='PS140.html'>&#9654;</a>
</div></div>
</body></html>
