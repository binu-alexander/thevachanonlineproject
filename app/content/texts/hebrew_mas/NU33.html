<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש בְּמִדְבַּר 33</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='NU.html'> בְּמִדְבַּר 33 </a>
<a class='prev' href='NU32.html'> &#9664; </a>
<a class='next' href='NU34.html'> &#9654; </a>
</div></div>
<div class='chapter section NU33 hbo NU ezra_sil' dir='rtl' data-id='NU33' data-nextid='NU34' data-previd='NU32' lang='hbo'> 

<br><div class='c'>33</div>
<div class='p'>
<span class='v NU33_1' data-id='NU33_1'><span class='verse1 v-num v-1'>1&nbsp;</span>אֵ֜לֶּה מַסְעֵ֣י בְנֵֽי־יִשְׂרָאֵ֗ל אֲשֶׁ֥ר יָצְא֛וּ מֵאֶ֥רֶץ מִצְרַ֖יִם לְצִבְאֹתָ֑ם בְּיַד־מֹשֶׁ֖ה וְאַהֲרֹֽן׃ </span>
<span class='v NU33_2' data-id='NU33_2'><span class='v-num v-2'>2&nbsp;</span>וַיִּכְתֹּ֨ב מֹשֶׁ֜ה אֶת־מֹוצָאֵיהֶ֛ם לְמַסְעֵיהֶ֖ם עַל־פִּ֣י יְהוָ֑ה וְאֵ֥לֶּה מַסְעֵיהֶ֖ם לְמֹוצָאֵיהֶֽם׃ </span>
<span class='v NU33_3' data-id='NU33_3'><span class='v-num v-3'>3&nbsp;</span>וַיִּסְע֤וּ מֵֽרַעְמְסֵס֙ בַּחֹ֣דֶשׁ הָרִאשֹׁ֔ון בַּחֲמִשָּׁ֥ה עָשָׂ֛ר יֹ֖ום לַחֹ֣דֶשׁ הָרִאשֹׁ֑ון מִֽמָּחֳרַ֣ת הַפֶּ֗סַח יָצְא֤וּ בְנֵֽי־יִשְׂרָאֵל֙ בְּיָ֣ד רָמָ֔ה לְעֵינֵ֖י כָּל־מִצְרָֽיִם׃ </span>
<span class='v NU33_4' data-id='NU33_4'><span class='v-num v-4'>4&nbsp;</span>וּמִצְרַ֣יִם מְקַבְּרִ֗ים אֵת֩ אֲשֶׁ֨ר הִכָּ֧ה יְהוָ֛ה בָּהֶ֖ם כָּל־בְּכֹ֑ור וּבֵאלֹ֣הֵיהֶ֔ם עָשָׂ֥ה יְהוָ֖ה שְׁפָטִֽים׃ </span>
<span class='v NU33_5' data-id='NU33_5'><span class='v-num v-5'>5&nbsp;</span>וַיִּסְע֥וּ בְנֵֽי־יִשְׂרָאֵ֖ל מֵרַעְמְסֵ֑ס וַֽיַּחֲנ֖וּ בְּסֻכֹּֽת׃ </span>
<span class='v NU33_6' data-id='NU33_6'><span class='v-num v-6'>6&nbsp;</span>וַיִּסְע֖וּ מִסֻּכֹּ֑ת וַיַּחֲנ֣וּ בְאֵתָ֔ם אֲשֶׁ֖ר בִּקְצֵ֥ה הַמִּדְבָּֽר׃ </span>
<span class='v NU33_7' data-id='NU33_7'><span class='v-num v-7'>7&nbsp;</span>וַיִּסְעוּ֙ מֵֽאֵתָ֔ם וַיָּ֙שָׁב֙ עַל־פִּ֣י הַחִירֹ֔ת אֲשֶׁ֥ר עַל־פְּנֵ֖י בַּ֣עַל צְפֹ֑ון וַֽיַּחֲנ֖וּ לִפְנֵ֥י מִגְדֹּֽל׃ </span>
<span class='v NU33_8' data-id='NU33_8'><span class='v-num v-8'>8&nbsp;</span>וַיִּסְעוּ֙ מִפְּנֵ֣י הַֽחִירֹ֔ת וַיַּֽעַבְר֥וּ בְתֹוךְ־הַיָּ֖ם הַמִּדְבָּ֑רָה וַיֵּ֨לְכ֜וּ דֶּ֣רֶךְ שְׁלֹ֤שֶׁת יָמִים֙ בְּמִדְבַּ֣ר אֵתָ֔ם וַֽיַּחֲנ֖וּ בְּמָרָֽה׃ </span>
<span class='v NU33_9' data-id='NU33_9'><span class='v-num v-9'>9&nbsp;</span>וַיִּסְעוּ֙ מִמָּרָ֔ה וַיָּבֹ֖אוּ אֵילִ֑מָה וּ֠בְאֵילִם שְׁתֵּ֣ים עֶשְׂרֵ֞ה עֵינֹ֥ת מַ֛יִם וְשִׁבְעִ֥ים תְּמָרִ֖ים וַיַּחֲנוּ־שָֽׁם׃ </span>
<span class='v NU33_10' data-id='NU33_10'><span class='v-num v-10'>10&nbsp;</span>וַיִּסְע֖וּ מֵאֵילִ֑ם וַֽיַּחֲנ֖וּ עַל־יַם־סֽוּף׃ </span>
<span class='v NU33_11' data-id='NU33_11'><span class='v-num v-11'>11&nbsp;</span>וַיִּסְע֖וּ מִיַּם־ס֑וּף וַֽיַּחֲנ֖וּ בְּמִדְבַּר־סִֽין׃ </span>
<span class='v NU33_12' data-id='NU33_12'><span class='v-num v-12'>12&nbsp;</span>וַיִּסְע֖וּ מִמִּדְבַּר־סִ֑ין וַֽיַּחֲנ֖וּ בְּדָפְקָֽה׃ </span>
<span class='v NU33_13' data-id='NU33_13'><span class='v-num v-13'>13&nbsp;</span>וַיִּסְע֖וּ מִדָּפְקָ֑ה וַֽיַּחֲנ֖וּ בְּאָלֽוּשׁ׃ </span>
<span class='v NU33_14' data-id='NU33_14'><span class='v-num v-14'>14&nbsp;</span>וַיִּסְע֖וּ מֵאָל֑וּשׁ וַֽיַּחֲנוּ֙ בִּרְפִידִ֔ם וְלֹא־הָ֨יָה שָׁ֥ם מַ֛יִם לָעָ֖ם לִשְׁתֹּֽות׃ </span>
<span class='v NU33_15' data-id='NU33_15'><span class='v-num v-15'>15&nbsp;</span>וַיִּסְע֖וּ מֵרְפִידִ֑ם וַֽיַּחֲנ֖וּ בְּמִדְבַּ֥ר סִינָֽי׃ </span>
<span class='v NU33_16' data-id='NU33_16'><span class='v-num v-16'>16&nbsp;</span>וַיִּסְע֖וּ מִמִּדְבַּ֣ר סִינָ֑י וַֽיַּחֲנ֖וּ בְּקִבְרֹ֥ת הַֽתַּאֲוָֽה׃ </span>
<span class='v NU33_17' data-id='NU33_17'><span class='v-num v-17'>17&nbsp;</span>וַיִּסְע֖וּ מִקִּבְרֹ֣ת הַֽתַּאֲוָ֑ה וַֽיַּחֲנ֖וּ בַּחֲצֵרֹֽת׃ </span>
<span class='v NU33_18' data-id='NU33_18'><span class='v-num v-18'>18&nbsp;</span>וַיִּסְע֖וּ מֵחֲצֵרֹ֑ת וַֽיַּחֲנ֖וּ בְּרִתְמָֽה׃ </span>
<span class='v NU33_19' data-id='NU33_19'><span class='v-num v-19'>19&nbsp;</span>וַיִּסְע֖וּ מֵרִתְמָ֑ה וַֽיַּחֲנ֖וּ בְּרִמֹּ֥ן פָּֽרֶץ׃ </span>
<span class='v NU33_20' data-id='NU33_20'><span class='v-num v-20'>20&nbsp;</span>וַיִּסְע֖וּ מֵרִמֹּ֣ן פָּ֑רֶץ וַֽיַּחֲנ֖וּ בְּלִבְנָֽה׃ </span>
<span class='v NU33_21' data-id='NU33_21'><span class='v-num v-21'>21&nbsp;</span>וַיִּסְע֖וּ מִלִּבְנָ֑ה וַֽיַּחֲנ֖וּ בְּרִסָּֽה׃ </span>
<span class='v NU33_22' data-id='NU33_22'><span class='v-num v-22'>22&nbsp;</span>וַיִּסְע֖וּ מֵרִסָּ֑ה וַֽיַּחֲנ֖וּ בִּקְהֵלָֽתָה׃ </span>
<span class='v NU33_23' data-id='NU33_23'><span class='v-num v-23'>23&nbsp;</span>וַיִּסְע֖וּ מִקְּהֵלָ֑תָה וַֽיַּחֲנ֖וּ בְּהַר־שָֽׁפֶר׃ </span>
<span class='v NU33_24' data-id='NU33_24'><span class='v-num v-24'>24&nbsp;</span>וַיִּסְע֖וּ מֵֽהַר־שָׁ֑פֶר וַֽיַּחֲנ֖וּ בַּחֲרָדָֽה׃ </span>
<span class='v NU33_25' data-id='NU33_25'><span class='v-num v-25'>25&nbsp;</span>וַיִּסְע֖וּ מֵחֲרָדָ֑ה וַֽיַּחֲנ֖וּ בְּמַקְהֵלֹֽת׃ </span>
<span class='v NU33_26' data-id='NU33_26'><span class='v-num v-26'>26&nbsp;</span>וַיִּסְע֖וּ מִמַּקְהֵלֹ֑ת וַֽיַּחֲנ֖וּ בְּתָֽחַת׃ </span>
<span class='v NU33_27' data-id='NU33_27'><span class='v-num v-27'>27&nbsp;</span>וַיִּסְע֖וּ מִתָּ֑חַת וַֽיַּחֲנ֖וּ בְּתָֽרַח׃ </span>
<span class='v NU33_28' data-id='NU33_28'><span class='v-num v-28'>28&nbsp;</span>וַיִּסְע֖וּ מִתָּ֑רַח וַֽיַּחֲנ֖וּ בְּמִתְקָֽה׃ </span>
<span class='v NU33_29' data-id='NU33_29'><span class='v-num v-29'>29&nbsp;</span>וַיִּסְע֖וּ מִמִּתְקָ֑ה וַֽיַּחֲנ֖וּ בְּחַשְׁמֹנָֽה׃ </span>
<span class='v NU33_30' data-id='NU33_30'><span class='v-num v-30'>30&nbsp;</span>וַיִּסְע֖וּ מֵֽחַשְׁמֹנָ֑ה וַֽיַּחֲנ֖וּ בְּמֹסֵרֹֽות׃ </span>
<span class='v NU33_31' data-id='NU33_31'><span class='v-num v-31'>31&nbsp;</span>וַיִּסְע֖וּ מִמֹּסֵרֹ֑ות וַֽיַּחֲנ֖וּ בִּבְנֵ֥י יַעֲקָֽן׃ </span>
<span class='v NU33_32' data-id='NU33_32'><span class='v-num v-32'>32&nbsp;</span>וַיִּסְע֖וּ מִבְּנֵ֣י יַעֲקָ֑ן וַֽיַּחֲנ֖וּ בְּחֹ֥ר הַגִּדְגָּֽד׃ </span>
<span class='v NU33_33' data-id='NU33_33'><span class='v-num v-33'>33&nbsp;</span>וַיִּסְע֖וּ מֵחֹ֣ר הַגִּדְגָּ֑ד וַֽיַּחֲנ֖וּ בְּיָטְבָֽתָה׃ </span>
<span class='v NU33_34' data-id='NU33_34'><span class='v-num v-34'>34&nbsp;</span>וַיִּסְע֖וּ מִיָּטְבָ֑תָה וַֽיַּחֲנ֖וּ בְּעַבְרֹנָֽה׃ </span>
<span class='v NU33_35' data-id='NU33_35'><span class='v-num v-35'>35&nbsp;</span>וַיִּסְע֖וּ מֵֽעַבְרֹנָ֑ה וַֽיַּחֲנ֖וּ בְּעֶצְיֹ֥ון גָּֽבֶר׃ </span>
<span class='v NU33_36' data-id='NU33_36'><span class='v-num v-36'>36&nbsp;</span>וַיִּסְע֖וּ מֵעֶצְיֹ֣ון גָּ֑בֶר וַיַּחֲנ֥וּ בְמִדְבַּר־צִ֖ן הִ֥וא קָדֵֽשׁ׃ </span>
<span class='v NU33_37' data-id='NU33_37'><span class='v-num v-37'>37&nbsp;</span>וַיִּסְע֖וּ מִקָּדֵ֑שׁ וַֽיַּחֲנוּ֙ בְּהֹ֣ר הָהָ֔ר בִּקְצֵ֖ה אֶ֥רֶץ אֱדֹֽום׃ </span>
<span class='v NU33_38' data-id='NU33_38'><span class='v-num v-38'>38&nbsp;</span>וַיַּעַל֩ אַהֲרֹ֨ן הַכֹּהֵ֜ן אֶל־הֹ֥ר הָהָ֛ר עַל־פִּ֥י יְהוָ֖ה וַיָּ֣מָת שָׁ֑ם בִּשְׁנַ֣ת הָֽאַרְבָּעִ֗ים לְצֵ֤את בְּנֵֽי־יִשְׂרָאֵל֙ מֵאֶ֣רֶץ מִצְרַ֔יִם בַּחֹ֥דֶשׁ הַחֲמִישִׁ֖י בְּאֶחָ֥ד לַחֹֽדֶשׁ׃ </span>
<span class='v NU33_39' data-id='NU33_39'><span class='v-num v-39'>39&nbsp;</span>וְאַהֲרֹ֔ן בֶּן־שָׁלֹ֧שׁ וְעֶשְׂרִ֛ים וּמְאַ֖ת שָׁנָ֑ה בְּמֹתֹ֖ו בְּהֹ֥ר הָהָֽר׃ ס </span>
<span class='v NU33_40' data-id='NU33_40'><span class='v-num v-40'>40&nbsp;</span>וַיִּשְׁמַ֗ע הַֽכְּנַעֲנִי֙ מֶ֣לֶךְ עֲרָ֔ד וְהֽוּא־יֹשֵׁ֥ב בַּנֶּ֖גֶב בְּאֶ֣רֶץ כְּנָ֑עַן בְּבֹ֖א בְּנֵ֥י יִשְׂרָאֵֽל׃ </span>
<span class='v NU33_41' data-id='NU33_41'><span class='v-num v-41'>41&nbsp;</span>וַיִּסְע֖וּ מֵהֹ֣ר הָהָ֑ר וַֽיַּחֲנ֖וּ בְּצַלְמֹנָֽה׃ </span>
<span class='v NU33_42' data-id='NU33_42'><span class='v-num v-42'>42&nbsp;</span>וַיִּסְע֖וּ מִצַּלְמֹנָ֑ה וַֽיַּחֲנ֖וּ בְּפוּנֹֽן׃ </span>
<span class='v NU33_43' data-id='NU33_43'><span class='v-num v-43'>43&nbsp;</span>וַיִּסְע֖וּ מִפּוּנֹ֑ן וַֽיַּחֲנ֖וּ בְּאֹבֹֽת׃ </span>
<span class='v NU33_44' data-id='NU33_44'><span class='v-num v-44'>44&nbsp;</span>וַיִּסְע֖וּ מֵאֹבֹ֑ת וַֽיַּחֲנ֛וּ בְּעִיֵּ֥י הָעֲבָרִ֖ים בִּגְב֥וּל מֹואָֽב׃ </span>
<span class='v NU33_45' data-id='NU33_45'><span class='v-num v-45'>45&nbsp;</span>וַיִּסְע֖וּ מֵעִיִּ֑ים וַֽיַּחֲנ֖וּ בְּדִיבֹ֥ן גָּֽד׃ </span>
<span class='v NU33_46' data-id='NU33_46'><span class='v-num v-46'>46&nbsp;</span>וַיִּסְע֖וּ מִדִּיבֹ֣ן גָּ֑ד וַֽיַּחֲנ֖וּ בְּעַלְמֹ֥ן דִּבְלָתָֽיְמָה׃ </span>
<span class='v NU33_47' data-id='NU33_47'><span class='v-num v-47'>47&nbsp;</span>וַיִּסְע֖וּ מֵעַלְמֹ֣ן דִּבְלָתָ֑יְמָה וַֽיַּחֲנ֛וּ בְּהָרֵ֥י הָעֲבָרִ֖ים לִפְנֵ֥י נְבֹֽו׃ </span>
<span class='v NU33_48' data-id='NU33_48'><span class='v-num v-48'>48&nbsp;</span>וַיִּסְע֖וּ מֵהָרֵ֣י הָעֲבָרִ֑ים וַֽיַּחֲנוּ֙ בְּעַֽרְבֹ֣ת מֹואָ֔ב עַ֖ל יַרְדֵּ֥ן יְרֵחֹֽו׃ </span>
<span class='v NU33_49' data-id='NU33_49'><span class='v-num v-49'>49&nbsp;</span>וַיַּחֲנ֤וּ עַל־הַיַּרְדֵּן֙ מִבֵּ֣ית הַיְשִׁמֹ֔ת עַ֖ד אָבֵ֣ל הַשִּׁטִּ֑ים בְּעַֽרְבֹ֖ת מֹואָֽב׃ ס </span>
<span class='v NU33_50' data-id='NU33_50'><span class='v-num v-50'>50&nbsp;</span>וַיְדַבֵּ֧ר יְהוָ֛ה אֶל־מֹשֶׁ֖ה בְּעַֽרְבֹ֣ת מֹואָ֑ב עַל־יַרְדֵּ֥ן יְרֵחֹ֖ו לֵאמֹֽר׃ </span>
<span class='v NU33_51' data-id='NU33_51'><span class='v-num v-51'>51&nbsp;</span>דַּבֵּר֙ אֶל־בְּנֵ֣י יִשְׂרָאֵ֔ל וְאָמַרְתָּ֖ אֲלֵהֶ֑ם כִּ֥י אַתֶּ֛ם עֹבְרִ֥ים אֶת־הַיַּרְדֵּ֖ן אֶל־אֶ֥רֶץ כְּנָֽעַן׃ </span>
<span class='v NU33_52' data-id='NU33_52'><span class='v-num v-52'>52&nbsp;</span>וְהֹ֨ורַשְׁתֶּ֜ם אֶת־כָּל־יֹשְׁבֵ֤י הָאָ֙רֶץ֙ מִפְּנֵיכֶ֔ם וְאִ֨בַּדְתֶּ֔ם אֵ֖ת כָּל־מַשְׂכִּיֹּתָ֑ם וְאֵ֨ת כָּל־צַלְמֵ֤י מַסֵּֽכֹתָם֙ תְּאַבֵּ֔דוּ וְאֵ֥ת כָּל־בָּמֹתָ֖ם תַּשְׁמִֽידוּ׃ </span>
<span class='v NU33_53' data-id='NU33_53'><span class='v-num v-53'>53&nbsp;</span>וְהֹורַשְׁתֶּ֥ם אֶת־הָאָ֖רֶץ וִֽישַׁבְתֶּם־בָּ֑הּ כִּ֥י לָכֶ֛ם נָתַ֥תִּי אֶת־הָאָ֖רֶץ לָרֶ֥שֶׁת אֹתָֽהּ׃ </span>
<span class='v NU33_54' data-id='NU33_54'><span class='v-num v-54'>54&nbsp;</span>וְהִתְנַחַלְתֶּם֩ אֶת־הָאָ֨רֶץ בְּגֹורָ֜ל לְמִשְׁפְּחֹֽתֵיכֶ֗ם לָרַ֞ב תַּרְבּ֤וּ אֶת־נַחֲלָתֹו֙ וְלַמְעַט֙ תַּמְעִ֣יט אֶת־נַחֲלָתֹ֔ו אֶל֩ אֲשֶׁר־יֵ֨צֵא לֹ֥ו שָׁ֛מָּה הַגֹּורָ֖ל לֹ֣ו יִהְיֶ֑ה לְמַטֹּ֥ות אֲבֹתֵיכֶ֖ם תִּתְנֶחָֽלוּ׃ </span>
<span class='v NU33_55' data-id='NU33_55'><span class='v-num v-55'>55&nbsp;</span>וְאִם־לֹ֨א תֹורִ֜ישׁוּ אֶת־יֹשְׁבֵ֣י הָאָרֶץ֮ מִפְּנֵיכֶם֒ וְהָיָה֙ אֲשֶׁ֣ר תֹּותִ֣ירוּ מֵהֶ֔ם לְשִׂכִּים֙ בְּעֵ֣ינֵיכֶ֔ם וְלִצְנִינִ֖ם בְּצִדֵּיכֶ֑ם וְצָרֲר֣וּ אֶתְכֶ֔ם עַל־הָאָ֕רֶץ אֲשֶׁ֥ר אַתֶּ֖ם יֹשְׁבִ֥ים בָּֽהּ׃ </span>
<span class='v NU33_56' data-id='NU33_56'><span class='v-num v-56'>56&nbsp;</span>וְהָיָ֗ה כַּאֲשֶׁ֥ר דִּמִּ֛יתִי לַעֲשֹׂ֥ות לָהֶ֖ם אֽ͏ֶעֱשֶׂ֥ה לָכֶֽם׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='NU32.html'>&#9664;</a>
<a class='home' href='index.html'>&#9776;</a>
<a class='next' href='NU34.html'>&#9654;</a>
</div></div>
</body></html>
