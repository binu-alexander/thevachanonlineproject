<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 27</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 27 </a>
<a class='prev' href='JB26.html'> &#9664; </a>
<a class='next' href='JB28.html'> &#9654; </a>
</div></div>
<div class='chapter section JB27 hbo JB ezra_sil' dir='rtl' data-id='JB27' data-nextid='JB28' data-previd='JB26' lang='hbo'> 

<br><div class='c'>27</div>
<div class='p'>
<span class='v JB27_1' data-id='JB27_1'><span class='verse1 v-num v-1'>1&nbsp;</span>וַיֹּ֣סֶף אִ֭יֹּוב שְׂאֵ֥ת מְשָׁלֹ֗ו וַיֹּאמַֽר׃ </span>
<span class='v JB27_2' data-id='JB27_2'><span class='v-num v-2'>2&nbsp;</span>חַי־אֵ֭ל הֵסִ֣יר מִשְׁפָּטִ֑י וְ֝שַׁדַּ֗י הֵמַ֥ר נַפְשִֽׁי׃ </span>
<span class='v JB27_3' data-id='JB27_3'><span class='v-num v-3'>3&nbsp;</span>כִּֽי־כָל־עֹ֣וד נִשְׁמָתִ֣י בִ֑י וְר֖וּחַ אֱלֹ֣והַּ בְּאַפִּֽי׃ </span>
<span class='v JB27_4' data-id='JB27_4'><span class='v-num v-4'>4&nbsp;</span>אִם־תְּדַבֵּ֣רְנָה שְׂפָתַ֣י עַוְלָ֑ה וּ֝לְשֹׁונִ֗י אִם־יֶהְגֶּ֥ה רְמִיָּֽה׃ </span>
<span class='v JB27_5' data-id='JB27_5'><span class='v-num v-5'>5&nbsp;</span>חָלִ֣ילָה לִּי֮ אִם־אַצְדִּ֪יק אֶ֫תְכֶ֥ם עַד־אֶגְוָ֑ע לֹא־אָסִ֖יר תֻּמָּתִ֣י מִמֶּֽנִּי׃ </span>
<span class='v JB27_6' data-id='JB27_6'><span class='v-num v-6'>6&nbsp;</span>בְּצִדְקָתִ֣י הֶ֭חֱזַקְתִּי וְלֹ֣א אַרְפֶּ֑הָ לֹֽא־יֶחֱרַ֥ף לְ֝בָבִ֗י מִיָּמָֽי׃ </span>
<span class='v JB27_7' data-id='JB27_7'><span class='v-num v-7'>7&nbsp;</span>יְהִ֣י כְ֭רָשָׁע אֹ֣יְבִ֑י וּמִתְקֹומְמִ֥י כְעַוָּֽל׃ </span>
<span class='v JB27_8' data-id='JB27_8'><span class='v-num v-8'>8&nbsp;</span>כִּ֤י מַה־תִּקְוַ֣ת חָ֭נֵף כִּ֣י יִבְצָ֑ע כִּ֤י יֵ֖שֶׁל אֱלֹ֣והַּ נַפְשֹֽׁו׃ </span>
<span class='v JB27_9' data-id='JB27_9'><span class='v-num v-9'>9&nbsp;</span>הַֽ֭צַעֲקָתֹו יִשְׁמַ֥ע ׀ אֵ֑ל כִּֽי־תָבֹ֖וא עָלָ֣יו צָרָֽה׃ </span>
<span class='v JB27_10' data-id='JB27_10'><span class='v-num v-10'>10&nbsp;</span>אִם־עַל־שַׁדַּ֥י יִתְעַנָּ֑ג יִקְרָ֖א אֱלֹ֣והַּ בְּכָל־עֵֽת׃ </span>
<span class='v JB27_11' data-id='JB27_11'><span class='v-num v-11'>11&nbsp;</span>אֹורֶ֣ה אֶתְכֶ֣ם בְּיַד־אֵ֑ל אֲשֶׁ֥ר עִם־שַׁ֝דַּ֗י לֹ֣א אֲכַחֵֽד׃ </span>
<span class='v JB27_12' data-id='JB27_12'><span class='v-num v-12'>12&nbsp;</span>הֵן־אַתֶּ֣ם כֻּלְּכֶ֣ם חֲזִיתֶ֑ם וְלָמָּה־זֶּ֝֗ה הֶ֣בֶל תֶּהְבָּֽלוּ׃ </span>
<span class='v JB27_13' data-id='JB27_13'><span class='v-num v-13'>13&nbsp;</span>זֶ֤ה ׀ חֵֽלֶק־אָדָ֖ם רָשָׁ֥ע ׀ עִם־אֵ֑ל וְֽנַחֲלַ֥ת עָ֝רִיצִ֗ים מִשַּׁדַּ֥י יִקָּֽחוּ׃ </span>
<span class='v JB27_14' data-id='JB27_14'><span class='v-num v-14'>14&nbsp;</span>אִם־יִרְבּ֣וּ בָנָ֣יו לְמֹו־חָ֑רֶב וְ֝צֶאֱצָאָ֗יו לֹ֣א יִשְׂבְּעוּ־לָֽחֶם׃ </span>
<span class='v JB27_15' data-id='JB27_15'><span class='v-num v-15'>15&nbsp;</span>*שְׂרִידֹו (שְׂ֭רִידָיו) בַּמָּ֣וֶת יִקָּבֵ֑רוּ וְ֝אַלְמְנֹתָ֗יו לֹ֣א תִבְכֶּֽינָה׃ </span>
<span class='v JB27_16' data-id='JB27_16'><span class='v-num v-16'>16&nbsp;</span>אִם־יִצְבֹּ֣ר כֶּעָפָ֣ר כָּ֑סֶף וְ֝כַחֹ֗מֶר יָכִ֥ין מַלְבּֽוּשׁ׃ </span>
<span class='v JB27_17' data-id='JB27_17'><span class='v-num v-17'>17&nbsp;</span>יָ֭כִין וְצַדִּ֣יק יִלְבָּ֑שׁ וְ֝כֶ֗סֶף נָקִ֥י יַחֲלֹֽק׃ </span>
<span class='v JB27_18' data-id='JB27_18'><span class='v-num v-18'>18&nbsp;</span>בָּנָ֣ה כָעָ֣שׁ בֵּיתֹ֑ו וּ֝כְסֻכָּ֗ה עָשָׂ֥ה נֹצֵֽר׃ </span>
<span class='v JB27_19' data-id='JB27_19'><span class='v-num v-19'>19&nbsp;</span>עָשִׁ֣יר יִ֭שְׁכַּב וְלֹ֣א יֵאָסֵ֑ף עֵינָ֖יו פָּקַ֣ח וְאֵינֶֽנּוּ׃ </span>
<span class='v JB27_20' data-id='JB27_20'><span class='v-num v-20'>20&nbsp;</span>תַּשִּׂיגֵ֣הוּ כַ֭מַּיִם בַּלָּהֹ֑ות לַ֝֗יְלָה גְּנָבַ֥תּוּ סוּפָֽה׃ </span>
<span class='v JB27_21' data-id='JB27_21'><span class='v-num v-21'>21&nbsp;</span>יִשָּׂאֵ֣הוּ קָדִ֣ים וְיֵלַ֑ךְ וִֽ֝ישָׂעֲרֵ֗הוּ מִמְּקֹמֹֽו׃ </span>
<span class='v JB27_22' data-id='JB27_22'><span class='v-num v-22'>22&nbsp;</span>וְיַשְׁלֵ֣ךְ עָ֭לָיו וְלֹ֣א יַחְמֹ֑ל מִ֝יָּדֹ֗ו בָּרֹ֥וחַ יִבְרָֽח׃ </span>
<span class='v JB27_23' data-id='JB27_23'><span class='v-num v-23'>23&nbsp;</span>יִשְׂפֹּ֣ק עָלֵ֣ימֹו כַפֵּ֑ימֹו וְיִשְׁרֹ֥ק עָ֝לָ֗יו מִמְּקֹמֹֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB26.html'>&#9664;</a>
<a class='home' href='index.html'>&#9776;</a>
<a class='next' href='JB28.html'>&#9654;</a>
</div></div>
</body></html>
