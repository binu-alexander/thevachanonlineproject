<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 106</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 106 </a>
<a class='prev' href='PS105.html'> &#9664; </a>
<a class='next' href='PS107.html'> &#9654; </a>
</div></div>
<div class='chapter section PS106 hbo PS ezra_sil' dir='rtl' data-id='PS106' data-nextid='PS107' data-previd='PS105' lang='hbo'> 

<div class='c'> 106</div>
<div class='p'>
<span class='v PS106_1' data-id='PS106_1'><span class='verse1 v-num v-1'>1&nbsp;</span>הַֽלְלוּיָ֨הּ ׀ הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃ </span>
<span class='v PS106_2' data-id='PS106_2'><span class='v-num v-2'>2&nbsp;</span>מִ֗י יְ֭מַלֵּל גְּבוּרֹ֣ות יְהוָ֑ה יַ֝שְׁמִ֗יעַ כָּל־תְּהִלָּתֹֽו׃ </span>
<span class='v PS106_3' data-id='PS106_3'><span class='v-num v-3'>3&nbsp;</span>אַ֭שְׁרֵי שֹׁמְרֵ֣י מִשְׁפָּ֑ט עֹשֵׂ֖ה צְדָקָ֣ה בְכָל־עֵֽת׃ </span>
<span class='v PS106_4' data-id='PS106_4'><span class='v-num v-4'>4&nbsp;</span>זָכְרֵ֣נִי יְ֭הוָה בִּרְצֹ֣ון עַמֶּ֑ךָ פָּ֝קְדֵ֗נִי בִּישׁוּעָתֶֽךָ׃ </span>
<span class='v PS106_5' data-id='PS106_5'><span class='v-num v-5'>5&nbsp;</span>לִרְאֹ֤ות ׀ בְּטֹ֘ובַ֤ת בְּחִירֶ֗יךָ לִ֭שְׂמֹחַ בְּשִׂמְחַ֣ת גֹּויֶ֑ךָ לְ֝הִתְהַלֵּ֗ל עִם־נַחֲלָתֶֽךָ׃ </span>
<span class='v PS106_6' data-id='PS106_6'><span class='v-num v-6'>6&nbsp;</span>חָטָ֥אנוּ עִם־אֲבֹותֵ֗ינוּ הֶעֱוִ֥ינוּ הִרְשָֽׁעְנוּ׃ </span>
<span class='v PS106_7' data-id='PS106_7'><span class='v-num v-7'>7&nbsp;</span>אֲבֹ֘ותֵ֤ינוּ בְמִצְרַ֨יִם ׀ לֹא־הִשְׂכִּ֬ילוּ נִפְלְאֹותֶ֗יךָ לֹ֣א זָ֭כְרוּ אֶת־רֹ֣ב חֲסָדֶ֑יךָ וַיַּמְר֖וּ עַל־יָ֣ם בְּיַם־סֽוּף׃ </span>
<span class='v PS106_8' data-id='PS106_8'><span class='v-num v-8'>8&nbsp;</span>וַֽ֭יֹּושִׁיעֵם לְמַ֣עַן שְׁמֹ֑ו לְ֝הֹודִ֗יעַ אֶת־גְּבוּרָתֹֽו׃ </span>
<span class='v PS106_9' data-id='PS106_9'><span class='v-num v-9'>9&nbsp;</span>וַיִּגְעַ֣ר בְּיַם־ס֭וּף וֽ͏ַיֶּחֱרָ֑ב וַיֹּולִיכֵ֥ם בַּ֝תְּהֹמֹ֗ות כַּמִּדְבָּֽר׃ </span>
<span class='v PS106_10' data-id='PS106_10'><span class='v-num v-10'>10&nbsp;</span>וַֽ֭יֹּושִׁיעֵם מִיַּ֣ד שֹׂונֵ֑א וַ֝יִּגְאָלֵ֗ם מִיַּ֥ד אֹויֵֽב׃ </span>
<span class='v PS106_11' data-id='PS106_11'><span class='v-num v-11'>11&nbsp;</span>וַיְכַסּוּ־מַ֥יִם צָרֵיהֶ֑ם אֶחָ֥ד מֵ֝הֶ֗ם לֹ֣א נֹותָֽר׃ </span>
<span class='v PS106_12' data-id='PS106_12'><span class='v-num v-12'>12&nbsp;</span>וַיַּאֲמִ֥ינוּ בִדְבָרָ֑יו יָ֝שִׁ֗ירוּ תְּהִלָּתֹֽו׃ </span>
<span class='v PS106_13' data-id='PS106_13'><span class='v-num v-13'>13&nbsp;</span>מִֽ֭הֲרוּ שָׁכְח֣וּ מַעֲשָׂ֑יו לֹֽא־חִ֝כּ֗וּ לַעֲצָתֹֽו׃ </span>
<span class='v PS106_14' data-id='PS106_14'><span class='v-num v-14'>14&nbsp;</span>וַיִּתְאַוּ֣וּ תַ֭אֲוָה בַּמִּדְבָּ֑ר וַיְנַסּוּ־אֵ֝֗ל בִּֽישִׁימֹֽון׃ </span>
<span class='v PS106_15' data-id='PS106_15'><span class='v-num v-15'>15&nbsp;</span>וַיִּתֵּ֣ן לָ֭הֶם שֶׁאֱלָתָ֑ם וַיְשַׁלַּ֖ח רָזֹ֣ון בְּנַפְשָֽׁם׃ </span>
<span class='v PS106_16' data-id='PS106_16'><span class='v-num v-16'>16&nbsp;</span>וַיְקַנְא֣וּ לְ֭מֹשֶׁה בַּֽמַּחֲנֶ֑ה לְ֝אַהֲרֹ֗ן קְדֹ֣ושׁ יְהוָֽה׃ </span>
<span class='v PS106_17' data-id='PS106_17'><span class='v-num v-17'>17&nbsp;</span>תִּפְתַּח־אֶ֭רֶץ וַתִּבְלַ֣ע דָּתָ֑ן וַ֝תְּכַ֗ס עַל־עֲדַ֥ת אֲבִירָֽם׃ </span>
<span class='v PS106_18' data-id='PS106_18'><span class='v-num v-18'>18&nbsp;</span>וַתִּבְעַר־אֵ֥שׁ בַּעֲדָתָ֑ם לֶ֝הָבָ֗ה תְּלַהֵ֥ט רְשָׁעִֽים׃ </span>
<span class='v PS106_19' data-id='PS106_19'><span class='v-num v-19'>19&nbsp;</span>יַעֲשׂוּ־עֵ֥גֶל בְּחֹרֵ֑ב וַ֝יִּשְׁתַּחֲו֗וּ לְמַסֵּכָֽה׃ </span>
<span class='v PS106_20' data-id='PS106_20'><span class='v-num v-20'>20&nbsp;</span>וַיָּמִ֥ירוּ אֶת־כְּבֹודָ֑ם בְּתַבְנִ֥ית שֹׁ֝֗ור אֹכֵ֥ל עֵֽשֶׂב׃ </span>
<span class='v PS106_21' data-id='PS106_21'><span class='v-num v-21'>21&nbsp;</span>שָׁ֭כְחוּ אֵ֣ל מֹושִׁיעָ֑ם עֹשֶׂ֖ה גְדֹלֹ֣ות בְּמִצְרָֽיִם׃ </span>
<span class='v PS106_22' data-id='PS106_22'><span class='v-num v-22'>22&nbsp;</span>נִ֭פְלָאֹות בְּאֶ֣רֶץ חָ֑ם נֹ֝ורָאֹ֗ות עַל־יַם־סֽוּף׃ </span>
<span class='v PS106_23' data-id='PS106_23'><span class='v-num v-23'>23&nbsp;</span>וַיֹּ֗אמֶר לְֽהַשְׁמִ֫ידָ֥ם לוּלֵ֡י מֹ֘שֶׁ֤ה בְחִירֹ֗ו עָמַ֣ד בַּפֶּ֣רֶץ לְפָנָ֑יו לְהָשִׁ֥יב חֲ֝מָתֹ֗ו מֵֽהַשְׁחִֽית׃ </span>
<span class='v PS106_24' data-id='PS106_24'><span class='v-num v-24'>24&nbsp;</span>וַֽ֭יִּמְאֲסוּ בְּאֶ֣רֶץ חֶמְדָּ֑ה לֹֽא־הֶ֝אֱמִ֗ינוּ לִדְבָרֹֽו׃ </span>
<span class='v PS106_25' data-id='PS106_25'><span class='v-num v-25'>25&nbsp;</span>וַיֵּרָגְנ֥וּ בְאָהֳלֵיהֶ֑ם לֹ֥א שָׁ֝מְע֗וּ בְּקֹ֣ול יְהוָֽה׃ </span>
<span class='v PS106_26' data-id='PS106_26'><span class='v-num v-26'>26&nbsp;</span>וַיִּשָּׂ֣א יָדֹ֣ו לָהֶ֑ם לְהַפִּ֥יל אֹ֝ותָ֗ם בַּמִּדְבָּֽר׃ </span>
<span class='v PS106_27' data-id='PS106_27'><span class='v-num v-27'>27&nbsp;</span>וּלְהַפִּ֣יל זַ֭רְעָם בַּגֹּויִ֑ם וּ֝לְזָרֹותָ֗ם בָּאֲרָצֹֽות׃ </span>
<span class='v PS106_28' data-id='PS106_28'><span class='v-num v-28'>28&nbsp;</span>וַ֭יִּצָּ֣מְדוּ לְבַ֣עַל פְּעֹ֑ור וַ֝יֹּאכְל֗וּ זִבְחֵ֥י מֵתִֽים׃ </span>
<span class='v PS106_29' data-id='PS106_29'><span class='v-num v-29'>29&nbsp;</span>וַ֭יַּכְעִיסוּ בְּמַֽעַלְלֵיהֶ֑ם וַתִּפְרָץ־בָּ֝֗ם מַגֵּפָֽה׃ </span>
<span class='v PS106_30' data-id='PS106_30'><span class='v-num v-30'>30&nbsp;</span>וַיַּעֲמֹ֣ד פִּֽ֭ינְחָס וַיְפַלֵּ֑ל וַ֝תֵּעָצַ֗ר הַמַּגֵּפָֽה׃ </span>
<span class='v PS106_31' data-id='PS106_31'><span class='v-num v-31'>31&nbsp;</span>וַתֵּחָ֣שֶׁב לֹ֭ו לִצְדָקָ֑ה לְדֹ֥ר וָ֝דֹ֗ר עַד־עֹולָֽם׃ </span>
<span class='v PS106_32' data-id='PS106_32'><span class='v-num v-32'>32&nbsp;</span>וַ֭יַּקְצִיפוּ עַל־מֵ֥י מְרִיבָ֑ה וַיֵּ֥רַע לְ֝מֹשֶׁ֗ה בַּעֲבוּרָֽם׃ </span>
<span class='v PS106_33' data-id='PS106_33'><span class='v-num v-33'>33&nbsp;</span>כִּֽי־הִמְר֥וּ אֶת־רוּחֹ֑ו וַ֝יְבַטֵּ֗א בִּשְׂפָתָֽיו׃ </span>
<span class='v PS106_34' data-id='PS106_34'><span class='v-num v-34'>34&nbsp;</span>לֹֽא־הִ֭שְׁמִידוּ אֶת־הָֽעַמִּ֑ים אֲשֶׁ֤ר אָמַ֖ר יְהוָ֣ה לָהֶֽם׃ </span>
<span class='v PS106_35' data-id='PS106_35'><span class='v-num v-35'>35&nbsp;</span>וַיִּתְעָרְב֥וּ בַגֹּויִ֑ם וַֽ֝יִּלְמְד֗וּ מַֽעֲשֵׂיהֶֽם׃ </span>
<span class='v PS106_36' data-id='PS106_36'><span class='v-num v-36'>36&nbsp;</span>וַיַּעַבְד֥וּ אֶת־עֲצַבֵּיהֶ֑ם וַיִּהְי֖וּ לָהֶ֣ם לְמֹוקֵֽשׁ׃ </span>
<span class='v PS106_37' data-id='PS106_37'><span class='v-num v-37'>37&nbsp;</span>וַיִּזְבְּח֣וּ אֶת־בְּ֭נֵיהֶם וְאֶת־בְּנֹֽותֵיהֶ֗ם לַשֵּֽׁדִים׃ </span>
<span class='v PS106_38' data-id='PS106_38'><span class='v-num v-38'>38&nbsp;</span>וַיִּֽשְׁפְּכ֨וּ דָ֪ם נָקִ֡י דַּם־בְּנֵ֘יהֶ֤ם וּֽבְנֹותֵיהֶ֗ם אֲשֶׁ֣ר זִ֭בְּחוּ לַעֲצַבֵּ֣י כְנָ֑עַן וַתֶּחֱנַ֥ף הָ֝אָ֗רֶץ בַּדָּמִֽים׃ </span>
<span class='v PS106_39' data-id='PS106_39'><span class='v-num v-39'>39&nbsp;</span>וַיִּטְמְא֥וּ בְמַעֲשֵׂיהֶ֑ם וַ֝יִּזְ֗נוּ בְּמַֽעַלְלֵיהֶֽם׃ </span>
<span class='v PS106_40' data-id='PS106_40'><span class='v-num v-40'>40&nbsp;</span>וַיִּֽחַר־אַ֣ף יְהוָ֣ה בְּעַמֹּ֑ו וַ֝יְתָעֵ֗ב אֶת־נַחֲלָתֹֽו׃ </span>
<span class='v PS106_41' data-id='PS106_41'><span class='v-num v-41'>41&nbsp;</span>וַיִּתְּנֵ֥ם בְּיַד־גֹּויִ֑ם וַֽיִּמְשְׁל֥וּ בָ֝הֶ֗ם שֹׂנְאֵיהֶֽם׃ </span>
<span class='v PS106_42' data-id='PS106_42'><span class='v-num v-42'>42&nbsp;</span>וַיִּלְחָצ֥וּם אֹויְבֵיהֶ֑ם וַ֝יִּכָּנְע֗וּ תַּ֣חַת יָדָֽם׃ </span>
<span class='v PS106_43' data-id='PS106_43'><span class='v-num v-43'>43&nbsp;</span>פְּעָמִ֥ים רַבֹּ֗ות יַצִּ֫ילֵ֥ם וְ֭הֵמָּה יַמְר֣וּ בַעֲצָתָ֑ם וַ֝יָּמֹ֗כּוּ בַּעֲוֹנָֽם׃ </span>
<span class='v PS106_44' data-id='PS106_44'><span class='v-num v-44'>44&nbsp;</span>וַ֭יַּרְא בַּצַּ֣ר לָהֶ֑ם בְּ֝שָׁמְעֹ֗ו אֶת־רִנָּתָֽם׃ </span>
<span class='v PS106_45' data-id='PS106_45'><span class='v-num v-45'>45&nbsp;</span>וַיִּזְכֹּ֣ר לָהֶ֣ם בְּרִיתֹ֑ו וַ֝יִּנָּחֵ֗ם כְּרֹ֣ב *חַסְדֹּו (חֲסָדָֽיו)׃ </span>
<span class='v PS106_46' data-id='PS106_46'><span class='v-num v-46'>46&nbsp;</span>וַיִּתֵּ֣ן אֹותָ֣ם לְרַחֲמִ֑ים לִ֝פְנֵ֛י כָּל־שֹׁובֵיהֶֽם׃ </span>
<span class='v PS106_47' data-id='PS106_47'><span class='v-num v-47'>47&nbsp;</span>הֹושִׁיעֵ֨נוּ ׀ יְה֘וָ֤ה אֱלֹהֵ֗ינוּ וְקַבְּצֵנוּ֮ מִֽן־הַגֹּ֫ויִ֥ם לְ֭הֹדֹות לְשֵׁ֣ם קָדְשֶׁ֑ךָ לְ֝הִשְׁתַּבֵּ֗חַ בִּתְהִלָּתֶֽךָ׃ </span>
<span class='v PS106_48' data-id='PS106_48'><span class='v-num v-48'>48&nbsp;</span>בָּר֤וּךְ־יְהוָ֨ה אֱלֹהֵ֪י יִשְׂרָאֵ֡ל מִן־הָ֤עֹולָ֨ם ׀ וְעַ֬ד הָעֹולָ֗ם וְאָמַ֖ר כָּל־הָעָ֥ם אָמֵ֗ן הַֽלְלוּ־יָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS105.html'>&#9664;</a>
<a class='home' href='index.html'>&#9776;</a>
<a class='next' href='PS107.html'>&#9654;</a>
</div></div>
</body></html>
