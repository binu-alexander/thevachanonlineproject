<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 28</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 28 </a>
<a class='prev' href='JB27.html'> &#9664; </a>
<a class='next' href='JB29.html'> &#9654; </a>
</div></div>
<div class='chapter section JB28 hbo JB ezra_sil' dir='rtl' data-id='JB28' data-nextid='JB29' data-previd='JB27' lang='hbo'> 

<br><div class='c'>28</div>
<div class='p'>
<span class='v JB28_1' data-id='JB28_1'><span class='verse1 v-num v-1'>1&nbsp;</span>כִּ֤י יֵ֣שׁ לַכֶּ֣סֶף מֹוצָ֑א וּ֝מָקֹ֗ום לַזָּהָ֥ב יָזֹֽקּוּ׃ </span>
<span class='v JB28_2' data-id='JB28_2'><span class='v-num v-2'>2&nbsp;</span>בַּ֭רְזֶל מֵעָפָ֣ר יֻקָּ֑ח וְ֝אֶ֗בֶן יָצ֥וּק נְחוּשָֽׁה׃ </span>
<span class='v JB28_3' data-id='JB28_3'><span class='v-num v-3'>3&nbsp;</span>קֵ֤ץ ׀ שָׂ֤ם לַחֹ֗שֶׁךְ וּֽלְכָל־תַּ֭כְלִית ה֣וּא חֹוקֵ֑ר אֶ֖בֶן אֹ֣פֶל וְצַלְמָֽוֶת׃ </span>
<span class='v JB28_4' data-id='JB28_4'><span class='v-num v-4'>4&nbsp;</span>פָּ֤רַץ נַ֨חַל ׀ מֵֽעִם־גָּ֗ר הַֽנִּשְׁכָּחִ֥ים מִנִּי־רָ֑גֶל דַּ֖לּוּ מֵאֱנֹ֣ושׁ נָֽעוּ׃ </span>
<span class='v JB28_5' data-id='JB28_5'><span class='v-num v-5'>5&nbsp;</span>אֶ֗רֶץ מִמֶּ֥נָּה יֵֽצֵא־לָ֑חֶם וְ֝תַחְתֶּ֗יהָ נֶהְפַּ֥ךְ כְּמֹו־אֵֽשׁ׃ </span>
<span class='v JB28_6' data-id='JB28_6'><span class='v-num v-6'>6&nbsp;</span>מְקֹום־סַפִּ֥יר אֲבָנֶ֑יהָ וְעַפְרֹ֖ת זָהָ֣ב לֹֽו׃ </span>
<span class='v JB28_7' data-id='JB28_7'><span class='v-num v-7'>7&nbsp;</span>נָ֭תִיב לֹֽא־יְדָ֣עֹו עָ֑יִט וְלֹ֥א שְׁ֝זָפַ֗תּוּ עֵ֣ין אַיָּֽה׃ </span>
<span class='v JB28_8' data-id='JB28_8'><span class='v-num v-8'>8&nbsp;</span>לֹֽא־הִדְרִיכֻ֥הוּ בְנֵי־שָׁ֑חַץ לֹֽא־עָדָ֖ה עָלָ֣יו שָֽׁחַל׃ </span>
<span class='v JB28_9' data-id='JB28_9'><span class='v-num v-9'>9&nbsp;</span>בַּֽ֭חַלָּמִישׁ שָׁלַ֣ח יָדֹ֑ו הָפַ֖ךְ מִשֹּׁ֣רֶשׁ הָרִֽים׃ </span>
<span class='v JB28_10' data-id='JB28_10'><span class='v-num v-10'>10&nbsp;</span>בַּ֭צּוּרֹות יְאֹרִ֣ים בִּקֵּ֑עַ וְכָל־יְ֝קָ֗ר רָאֲתָ֥ה עֵינֹֽו׃ </span>
<span class='v JB28_11' data-id='JB28_11'><span class='v-num v-11'>11&nbsp;</span>מִ֭בְּכִי נְהָרֹ֣ות חִבֵּ֑שׁ וְ֝תַעֲלֻמָ֗הּ יֹ֣צִא אֹֽור׃ פ </span>
<span class='v JB28_12' data-id='JB28_12'><span class='v-num v-12'>12&nbsp;</span>וְֽ֭הַחָכְמָה מֵאַ֣יִן תִּמָּצֵ֑א וְאֵ֥י זֶ֝ה מְקֹ֣ום בִּינָֽה׃ </span>
<span class='v JB28_13' data-id='JB28_13'><span class='v-num v-13'>13&nbsp;</span>לֹא־יָדַ֣ע אֱנֹ֣ושׁ עֶרְכָּ֑הּ וְלֹ֥א תִ֝מָּצֵ֗א בְּאֶ֣רֶץ הֽ͏ַחַיִּֽים׃ </span>
<span class='v JB28_14' data-id='JB28_14'><span class='v-num v-14'>14&nbsp;</span>תְּהֹ֣ום אָ֭מַר לֹ֣א בִי־הִ֑יא וְיָ֥ם אָ֝מַ֗ר אֵ֣ין עִמָּדִֽי׃ </span>
<span class='v JB28_15' data-id='JB28_15'><span class='v-num v-15'>15&nbsp;</span>לֹא־יֻתַּ֣ן סְגֹ֣ור תַּחְתֶּ֑יהָ וְלֹ֥א יִ֝שָּׁקֵ֗ל כֶּ֣סֶף מְחִירָֽהּ׃ </span>
<span class='v JB28_16' data-id='JB28_16'><span class='v-num v-16'>16&nbsp;</span>לֹֽא־תְ֭סֻלֶּה בְּכֶ֣תֶם אֹופִ֑יר בְּשֹׁ֖הַם יָקָ֣ר וְסַפִּֽיר׃ </span>
<span class='v JB28_17' data-id='JB28_17'><span class='v-num v-17'>17&nbsp;</span>לֹא־יַעַרְכֶ֣נָּה זָ֭הָב וּזְכֹוכִ֑ית וּתְמ֖וּרָתָ֣הּ כְּלִי־פָֽז׃ </span>
<span class='v JB28_18' data-id='JB28_18'><span class='v-num v-18'>18&nbsp;</span>רָאמֹ֣ות וְ֭גָבִישׁ לֹ֣א יִזָּכֵ֑ר וּמֶ֥שֶׁךְ חָ֝כְמָ֗ה מִפְּנִינִֽים׃ </span>
<span class='v JB28_19' data-id='JB28_19'><span class='v-num v-19'>19&nbsp;</span>לֹֽא־יַ֭עַרְכֶנָּה פִּטְדַת־כּ֑וּשׁ בְּכֶ֥תֶם טָ֝הֹ֗ור לֹ֣א תְסֻלֶּֽה׃ פ </span>
<span class='v JB28_20' data-id='JB28_20'><span class='v-num v-20'>20&nbsp;</span>וְֽ֭הַחָכְמָה מֵאַ֣יִן תָּבֹ֑וא וְאֵ֥י זֶ֝֗ה מְקֹ֣ום בִּינָֽה׃ </span>
<span class='v JB28_21' data-id='JB28_21'><span class='v-num v-21'>21&nbsp;</span>וְֽ֭נֶעֶלְמָה מֵעֵינֵ֣י כָל־חָ֑י וּמֵעֹ֖וף הַשָּׁמַ֣יִם נִסְתָּֽרָה׃ </span>
<span class='v JB28_22' data-id='JB28_22'><span class='v-num v-22'>22&nbsp;</span>אֲבַדֹּ֣ון וָ֭מָוֶת אָ֣מְר֑וּ בְּ֝אָזְנֵ֗ינוּ שָׁמַ֥עְנוּ שִׁמְעָֽהּ׃ </span>
<span class='v JB28_23' data-id='JB28_23'><span class='v-num v-23'>23&nbsp;</span>אֱ֭לֹהִים הֵבִ֣ין דַּרְכָּ֑הּ וְ֝ה֗וּא יָדַ֥ע אֶת־מְקֹומָֽהּ׃ </span>
<span class='v JB28_24' data-id='JB28_24'><span class='v-num v-24'>24&nbsp;</span>כִּי־ה֖וּא לִקְצֹות־הָאָ֣רֶץ יַבִּ֑יט תַּ֖חַת כָּל־הַשָּׁמַ֣יִם יִרְאֶֽה׃ </span>
<span class='v JB28_25' data-id='JB28_25'><span class='v-num v-25'>25&nbsp;</span>לַעֲשֹׂ֣ות לָר֣וּחַ מִשְׁקָ֑ל וּ֝מַ֗יִם תִּכֵּ֥ן בְּמִדָּֽה׃ </span>
<span class='v JB28_26' data-id='JB28_26'><span class='v-num v-26'>26&nbsp;</span>בַּעֲשׂתֹ֣ו לַמָּטָ֣ר חֹ֑ק וְ֝דֶ֗רֶךְ לַחֲזִ֥יז קֹלֹֽות׃ </span>
<span class='v JB28_27' data-id='JB28_27'><span class='v-num v-27'>27&nbsp;</span>אָ֣ז רָ֭אָהּ וַֽיְסַפְּרָ֑הּ הֱ֝כִינָ֗הּ וְגַם־חֲקָרָֽהּ׃ </span>
<span class='v JB28_28' data-id='JB28_28'><span class='v-num v-28'>28&nbsp;</span>וַיֹּ֤אמֶר ׀ לָֽאָדָ֗ם הֵ֤ן יִרְאַ֣ת אֲ֭דֹנָי הִ֣יא חָכְמָ֑ה וְס֖וּר מֵרָ֣ע בִּינָֽה׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB27.html'>&#9664;</a>
<a class='home' href='index.html'>&#9776;</a>
<a class='next' href='JB29.html'>&#9654;</a>
</div></div>
</body></html>
