<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אֵיכָה 3</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='LM.html'> אֵיכָה 3 </a>
<a class='prev' href='LM2.html'> &#9664; </a>
<a class='next' href='LM4.html'> &#9654; </a>
</div></div>
<div class='chapter section LM3 hbo LM ezra_sil' dir='rtl' data-id='LM3' data-nextid='LM4' data-previd='LM2' lang='hbo'> 

<br><div class='c'>3</div>
<div class='p'>
<span class='v LM3_1' data-id='LM3_1'><span class='verse1 v-num v-1'>1&nbsp;</span>אֲנִ֤י הַגֶּ֙בֶר֙ רָאָ֣ה עֳנִ֔י בְּשֵׁ֖בֶט עֶבְרָתֹֽו׃ </span>
<span class='v LM3_2' data-id='LM3_2'><span class='v-num v-2'>2&nbsp;</span>אֹותִ֥י נָהַ֛ג וַיֹּלַ֖ךְ חֹ֥שֶׁךְ וְלֹא־אֹֽור׃ </span>
<span class='v LM3_3' data-id='LM3_3'><span class='v-num v-3'>3&nbsp;</span>אַ֣ךְ בִּ֥י יָשֻׁ֛ב יַהֲפֹ֥ךְ יָדֹ֖ו כָּל־הַיֹּֽום׃ ס </span>
<span class='v LM3_4' data-id='LM3_4'><span class='v-num v-4'>4&nbsp;</span>בִּלָּ֤ה בְשָׂרִי֙ וְעֹורִ֔י שִׁבַּ֖ר עַצְמֹותָֽי׃ </span>
<span class='v LM3_5' data-id='LM3_5'><span class='v-num v-5'>5&nbsp;</span>בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃ </span>
<span class='v LM3_6' data-id='LM3_6'><span class='v-num v-6'>6&nbsp;</span>בְּמַחֲשַׁכִּ֥ים הֹושִׁיבַ֖נִי כְּמֵתֵ֥י עֹולָֽם׃ ס </span>
<span class='v LM3_7' data-id='LM3_7'><span class='v-num v-7'>7&nbsp;</span>גָּדַ֧ר בַּעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃ </span>
<span class='v LM3_8' data-id='LM3_8'><span class='v-num v-8'>8&nbsp;</span>גַּ֣ם כִּ֤י אֶזְעַק֙ וַאֲשַׁוֵּ֔עַ שָׂתַ֖ם תְּפִלָּתִֽי׃ </span>
<span class='v LM3_9' data-id='LM3_9'><span class='v-num v-9'>9&nbsp;</span>גָּדַ֤ר דְּרָכַי֙ בְּגָזִ֔ית נְתִיבֹתַ֖י עִוָּֽה׃ ס </span>
<span class='v LM3_10' data-id='LM3_10'><span class='v-num v-10'>10&nbsp;</span>דֹּ֣ב אֹרֵ֥ב הוּא֙ לִ֔י *אַרְיֵה (אֲרִ֖י) בְּמִסְתָּרִֽים׃ </span>
<span class='v LM3_11' data-id='LM3_11'><span class='v-num v-11'>11&nbsp;</span>דְּרָכַ֥י סֹורֵ֛ר וַֽיְפַשְּׁחֵ֖נִי שָׂמַ֥נִי שֹׁמֵֽם׃ </span>
<span class='v LM3_12' data-id='LM3_12'><span class='v-num v-12'>12&nbsp;</span>דָּרַ֤ךְ קַשְׁתֹּו֙ וַיַּצִּיבֵ֔נִי כַּמַּטָּרָ֖א לַחֵֽץ׃ ס </span>
<span class='v LM3_13' data-id='LM3_13'><span class='v-num v-13'>13&nbsp;</span>הֵבִיא֙ בְּכִלְיֹותָ֔י בְּנֵ֖י אַשְׁפָּתֹֽו׃ </span>
<span class='v LM3_14' data-id='LM3_14'><span class='v-num v-14'>14&nbsp;</span>הָיִ֤יתִי שְּׂחֹק֙ לְכָל־עַמִּ֔י נְגִינָתָ֖ם כָּל־הַיֹּֽום׃ </span>
<span class='v LM3_15' data-id='LM3_15'><span class='v-num v-15'>15&nbsp;</span>הִשְׂבִּיעַ֥נִי בַמְּרֹורִ֖ים הִרְוַ֥נִי לַעֲנָֽה׃ ס </span>
<span class='v LM3_16' data-id='LM3_16'><span class='v-num v-16'>16&nbsp;</span>וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֖נִי בָּאֵֽפֶר׃ </span>
<span class='v LM3_17' data-id='LM3_17'><span class='v-num v-17'>17&nbsp;</span>וַתִּזְנַ֧ח מִשָּׁלֹ֛ום נַפְשִׁ֖י נָשִׁ֥יתִי טֹובָֽה׃ </span>
<span class='v LM3_18' data-id='LM3_18'><span class='v-num v-18'>18&nbsp;</span>וָאֹמַר֙ אָבַ֣ד נִצְחִ֔י וְתֹוחַלְתִּ֖י מֵיְהוָֽה׃ ס </span>
<span class='v LM3_19' data-id='LM3_19'><span class='v-num v-19'>19&nbsp;</span>זְכָר־עָנְיִ֥י וּמְרוּדִ֖י לַעֲנָ֥ה וָרֹֽאשׁ׃ </span>
<span class='v LM3_20' data-id='LM3_20'><span class='v-num v-20'>20&nbsp;</span>זָכֹ֣ור תִּזְכֹּ֔ור *וְתָשִׁיחַ (וְתָשֹׁ֥וחַ) עָלַ֖י נַפְשִֽׁי׃ </span>
<span class='v LM3_21' data-id='LM3_21'><span class='v-num v-21'>21&nbsp;</span>זֹ֛את אָשִׁ֥יב אֶל־לִבִּ֖י עַל־כֵּ֥ן אֹוחִֽיל׃ ס </span>
<span class='v LM3_22' data-id='LM3_22'><span class='v-num v-22'>22&nbsp;</span>חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽיו׃ </span>
<span class='v LM3_23' data-id='LM3_23'><span class='v-num v-23'>23&nbsp;</span>חֲדָשִׁים֙ לַבְּקָרִ֔ים רַבָּ֖ה אֱמוּנָתֶֽךָ׃ </span>
<span class='v LM3_24' data-id='LM3_24'><span class='v-num v-24'>24&nbsp;</span>חֶלְקִ֤י יְהוָה֙ אָמְרָ֣ה נַפְשִׁ֔י עַל־כֵּ֖ן אֹוחִ֥יל לֹֽו׃ ס </span>
<span class='v LM3_25' data-id='LM3_25'><span class='v-num v-25'>25&nbsp;</span>טֹ֤וב יְהוָה֙ לְקֹוָ֔ו לְנֶ֖פֶשׁ תִּדְרְשֶֽׁנּוּ׃ </span>
<span class='v LM3_26' data-id='LM3_26'><span class='v-num v-26'>26&nbsp;</span>טֹ֤וב וְיָחִיל֙ וְדוּמָ֔ם לִתְשׁוּעַ֖ת יְהוָֽה׃ </span>
<span class='v LM3_27' data-id='LM3_27'><span class='v-num v-27'>27&nbsp;</span>טֹ֣וב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃ ס </span>
<span class='v LM3_28' data-id='LM3_28'><span class='v-num v-28'>28&nbsp;</span>יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃ </span>
<span class='v LM3_29' data-id='LM3_29'><span class='v-num v-29'>29&nbsp;</span>יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃ </span>
<span class='v LM3_30' data-id='LM3_30'><span class='v-num v-30'>30&nbsp;</span>יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃ ס </span>
<span class='v LM3_31' data-id='LM3_31'><span class='v-num v-31'>31&nbsp;</span>כִּ֣י לֹ֥א יִזְנַ֛ח לְעֹולָ֖ם אֲדֹנָֽי׃ </span>
<span class='v LM3_32' data-id='LM3_32'><span class='v-num v-32'>32&nbsp;</span>כִּ֣י אִם־הֹוגָ֔ה וְרִחַ֖ם כְּרֹ֥ב *חַסְדֹּו (חֲסָדָֽיו)׃ </span>
<span class='v LM3_33' data-id='LM3_33'><span class='v-num v-33'>33&nbsp;</span>כִּ֣י לֹ֤א עִנָּה֙ מִלִּבֹּ֔ו וַיַּגֶּ֖ה בְּנֵי־אִֽישׁ׃ ס </span>
<span class='v LM3_34' data-id='LM3_34'><span class='v-num v-34'>34&nbsp;</span>לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃ </span>
<span class='v LM3_35' data-id='LM3_35'><span class='v-num v-35'>35&nbsp;</span>לְהַטֹּות֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֹֽון׃ </span>
<span class='v LM3_36' data-id='LM3_36'><span class='v-num v-36'>36&nbsp;</span>לְעַוֵּ֤ת אָדָם֙ בְּרִיבֹ֔ו אֲדֹנָ֖י לֹ֥א רָאָֽה׃ ס </span>
<span class='v LM3_37' data-id='LM3_37'><span class='v-num v-37'>37&nbsp;</span>מִ֣י זֶ֤ה אָמַר֙ וַתֶּ֔הִי אֲדֹנָ֖י לֹ֥א צִוָּֽה׃ </span>
<span class='v LM3_38' data-id='LM3_38'><span class='v-num v-38'>38&nbsp;</span>מִפִּ֤י עֶלְיֹון֙ לֹ֣א תֵצֵ֔א הָרָעֹ֖ות וְהַטֹּֽוב׃ </span>
<span class='v LM3_39' data-id='LM3_39'><span class='v-num v-39'>39&nbsp;</span>מַה־יִּתְאֹונֵן֙ אָדָ֣ם חָ֔י גֶּ֖בֶר עַל־*חֶטְאֹו (חֲטָאָֽיו)׃ ס </span>
<span class='v LM3_40' data-id='LM3_40'><span class='v-num v-40'>40&nbsp;</span>נַחְפְּשָׂ֤ה דְרָכֵ֙ינוּ֙ וְֽנַחְקֹ֔רָה וְנָשׁ֖וּבָה עַד־יְהוָֽה׃ </span>
<span class='v LM3_41' data-id='LM3_41'><span class='v-num v-41'>41&nbsp;</span>נִשָּׂ֤א לְבָבֵ֙נוּ֙ אֶל־כַּפָּ֔יִם אֶל־אֵ֖ל בַּשָּׁמָֽיִם׃ </span>
<span class='v LM3_42' data-id='LM3_42'><span class='v-num v-42'>42&nbsp;</span>נַ֤חְנוּ פָשַׁ֙עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃ ס </span>
<span class='v LM3_43' data-id='LM3_43'><span class='v-num v-43'>43&nbsp;</span>סַכֹּ֤תָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃ </span>
<span class='v LM3_44' data-id='LM3_44'><span class='v-num v-44'>44&nbsp;</span>סַכֹּ֤ותָה בֶֽעָנָן֙ לָ֔ךְ מֵעֲבֹ֖ור תְּפִלָּֽה׃ </span>
<span class='v LM3_45' data-id='LM3_45'><span class='v-num v-45'>45&nbsp;</span>סְחִ֧י וּמָאֹ֛וס תְּשִׂימֵ֖נוּ בְּקֶ֥רֶב הָעַמִּֽים׃ ס </span>
<span class='v LM3_46' data-id='LM3_46'><span class='v-num v-46'>46&nbsp;</span>פָּצ֥וּ עָלֵ֛ינוּ פִּיהֶ֖ם כָּל־אֹיְבֵֽינוּ׃ </span>
<span class='v LM3_47' data-id='LM3_47'><span class='v-num v-47'>47&nbsp;</span>פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃ </span>
<span class='v LM3_48' data-id='LM3_48'><span class='v-num v-48'>48&nbsp;</span>פַּלְגֵי־מַ֙יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃ ס </span>
<span class='v LM3_49' data-id='LM3_49'><span class='v-num v-49'>49&nbsp;</span>עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֹֽות׃ </span>
<span class='v LM3_50' data-id='LM3_50'><span class='v-num v-50'>50&nbsp;</span>עַד־יַשְׁקִ֣יף וְיֵ֔רֶא יְהוָ֖ה מִשָּׁמָֽיִם׃ </span>
<span class='v LM3_51' data-id='LM3_51'><span class='v-num v-51'>51&nbsp;</span>עֵינִי֙ עֹֽולְלָ֣ה לְנַפְשִׁ֔י מִכֹּ֖ל בְּנֹ֥ות עִירִֽי׃ ס </span>
<span class='v LM3_52' data-id='LM3_52'><span class='v-num v-52'>52&nbsp;</span>צֹ֥וד צָד֛וּנִי כַּצִּפֹּ֖ור אֹיְבַ֥י חִנָּֽם׃ </span>
<span class='v LM3_53' data-id='LM3_53'><span class='v-num v-53'>53&nbsp;</span>צָֽמְת֤וּ בַבֹּור֙ חַיָּ֔י וַיַּדּוּ־אֶ֖בֶן בִּֽי׃ </span>
<span class='v LM3_54' data-id='LM3_54'><span class='v-num v-54'>54&nbsp;</span>צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃ ס </span>
<span class='v LM3_55' data-id='LM3_55'><span class='v-num v-55'>55&nbsp;</span>קָרָ֤אתִי שִׁמְךָ֙ יְהוָ֔ה מִבֹּ֖ור תַּחְתִּיֹּֽות׃ </span>
<span class='v LM3_56' data-id='LM3_56'><span class='v-num v-56'>56&nbsp;</span>קֹולִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃ </span>
<span class='v LM3_57' data-id='LM3_57'><span class='v-num v-57'>57&nbsp;</span>קָרַ֙בְתָּ֙ בְּיֹ֣ום אֶקְרָאֶ֔ךָּ אָמַ֖רְתָּ אַל־תִּירָֽא׃ ס </span>
<span class='v LM3_58' data-id='LM3_58'><span class='v-num v-58'>58&nbsp;</span>רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃ </span>
<span class='v LM3_59' data-id='LM3_59'><span class='v-num v-59'>59&nbsp;</span>רָאִ֤יתָה יְהוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃ </span>
<span class='v LM3_60' data-id='LM3_60'><span class='v-num v-60'>60&nbsp;</span>רָאִ֙יתָה֙ כָּל־נִקְמָתָ֔ם כָּל־מַחְשְׁבֹתָ֖ם לִֽי׃ ס </span>
<span class='v LM3_61' data-id='LM3_61'><span class='v-num v-61'>61&nbsp;</span>שָׁמַ֤עְתָּ חֶרְפָּתָם֙ יְהוָ֔ה כָּל־מַחְשְׁבֹתָ֖ם עָלָֽי׃ </span>
<span class='v LM3_62' data-id='LM3_62'><span class='v-num v-62'>62&nbsp;</span>שִׂפְתֵ֤י קָמַי֙ וְהֶגְיֹונָ֔ם עָלַ֖י כָּל־הַיֹּֽום׃ </span>
<span class='v LM3_63' data-id='LM3_63'><span class='v-num v-63'>63&nbsp;</span>שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּינָתָֽם׃ ס </span>
<span class='v LM3_64' data-id='LM3_64'><span class='v-num v-64'>64&nbsp;</span>תָּשִׁ֨יב לָהֶ֥ם גְּמ֛וּל יְהוָ֖ה כְּמַעֲשֵׂ֥ה יְדֵיהֶֽם׃ </span>
<span class='v LM3_65' data-id='LM3_65'><span class='v-num v-65'>65&nbsp;</span>תִּתֵּ֤ן לָהֶם֙ מְגִנַּת־לֵ֔ב תַּאֲלָֽתְךָ֖ לָהֶֽם׃ </span>
<span class='v LM3_66' data-id='LM3_66'><span class='v-num v-66'>66&nbsp;</span>תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהוָֽה׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='LM2.html'>&#9664;</a>
<a class='home' href='index.html'>&#9776;</a>
<a class='next' href='LM4.html'>&#9654;</a>
</div></div>
</body></html>
