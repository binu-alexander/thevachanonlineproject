<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 20</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 20 </a>
<a class='prev' href='JB19.html'> &#9664; </a>
<a class='next' href='JB21.html'> &#9654; </a>
</div></div>
<div class='chapter section JB20 hbo JB ezra_sil' dir='rtl' data-id='JB20' data-nextid='JB21' data-previd='JB19' lang='hbo'> 

<br><div class='c'>20</div>
<div class='p'>
<span class='v JB20_1' data-id='JB20_1'><span class='verse1 v-num v-1'>1&nbsp;</span>וַ֭יַּעַן צֹפַ֥ר הַנַּֽעֲמָתִ֗י וַיֹּאמַֽר׃ </span>
<span class='v JB20_2' data-id='JB20_2'><span class='v-num v-2'>2&nbsp;</span>לָ֭כֵן שְׂעִפַּ֣י יְשִׁיב֑וּנִי וּ֝בַעֲב֗וּר ח֣וּשִׁי בִֽי׃ </span>
<span class='v JB20_3' data-id='JB20_3'><span class='v-num v-3'>3&nbsp;</span>מוּסַ֣ר כְּלִמָּתִ֣י אֶשְׁמָ֑ע וְ֝ר֗וּחַ מִֽבִּינָתִ֥י יַעֲנֵֽנִי׃ </span>
<span class='v JB20_4' data-id='JB20_4'><span class='v-num v-4'>4&nbsp;</span>הֲזֹ֣את יָ֭דַעְתָּ מִנִּי־עַ֑ד מִנִּ֤י שִׂ֖ים אָדָ֣ם עֲלֵי־אָֽרֶץ׃ </span>
<span class='v JB20_5' data-id='JB20_5'><span class='v-num v-5'>5&nbsp;</span>כִּ֤י רִנְנַ֣ת רְ֭שָׁעִים מִקָּרֹ֑וב וְשִׂמְחַ֖ת חָנֵ֣ף עֲדֵי־רָֽגַע׃ </span>
<span class='v JB20_6' data-id='JB20_6'><span class='v-num v-6'>6&nbsp;</span>אִם־יַעֲלֶ֣ה לַשָּׁמַ֣יִם שִׂיאֹ֑ו וְ֝רֹאשֹׁ֗ו לָעָ֥ב יַגִּֽיעַ׃ </span>
<span class='v JB20_7' data-id='JB20_7'><span class='v-num v-7'>7&nbsp;</span>כְּֽ֭גֶלֲלֹו לָנֶ֣צַח יֹאבֵ֑ד רֹ֝אָ֗יו יֹאמְר֥וּ אַיֹּֽו׃ </span>
<span class='v JB20_8' data-id='JB20_8'><span class='v-num v-8'>8&nbsp;</span>כַּחֲלֹ֣ום יָ֭עוּף וְלֹ֣א יִמְצָא֑וּהוּ וְ֝יֻדַּ֗ד כְּחֶזְיֹ֥ון לָֽיְלָה׃ </span>
<span class='v JB20_9' data-id='JB20_9'><span class='v-num v-9'>9&nbsp;</span>עַ֣יִן שְׁ֭זָפַתּוּ וְלֹ֣א תֹוסִ֑יף וְלֹא־עֹ֝֗וד תְּשׁוּרֶ֥נּוּ מְקֹומֹֽו׃ </span>
<span class='v JB20_10' data-id='JB20_10'><span class='v-num v-10'>10&nbsp;</span>בָּ֭נָיו יְרַצּ֣וּ דַלִּ֑ים וְ֝יָדָ֗יו תָּשֵׁ֥בְנָה אֹונֹֽו׃ </span>
<span class='v JB20_11' data-id='JB20_11'><span class='v-num v-11'>11&nbsp;</span>עַ֭צְמֹותָיו מָלְא֣וּ *עֲלוּמֹו (עֲלוּמָ֑יו) וְ֝עִמֹּ֗ו עַל־עָפָ֥ר תִּשְׁכָּֽב׃ </span>
<span class='v JB20_12' data-id='JB20_12'><span class='v-num v-12'>12&nbsp;</span>אִם־תַּמְתִּ֣יק בְּפִ֣יו רָעָ֑ה יַ֝כְחִידֶ֗נָּה תַּ֣חַת לְשֹׁונֹֽו׃ </span>
<span class='v JB20_13' data-id='JB20_13'><span class='v-num v-13'>13&nbsp;</span>יַחְמֹ֣ל עָ֭לֶיהָ וְלֹ֣א יַֽעַזְבֶ֑נָּה וְ֝יִמְנָעֶ֗נָּה בְּתֹ֣וךְ חִכֹּֽו׃ </span>
<span class='v JB20_14' data-id='JB20_14'><span class='v-num v-14'>14&nbsp;</span>לַ֭חְמֹו בְּמֵעָ֣יו נֶהְפָּ֑ךְ מְרֹורַ֖ת פְּתָנִ֣ים בְּקִרְבֹּֽו׃ </span>
<span class='v JB20_15' data-id='JB20_15'><span class='v-num v-15'>15&nbsp;</span>חַ֣יִל בָּ֭לַע וַיְקִאֶ֑נּוּ מִ֝בִּטְנֹ֗ו יֹֽורִשֶׁ֥נּוּ אֵֽל׃ </span>
<span class='v JB20_16' data-id='JB20_16'><span class='v-num v-16'>16&nbsp;</span>רֹאשׁ־פְּתָנִ֥ים יִינָ֑ק תַּֽ֝הַרְגֵ֗הוּ לְשֹׁ֣ון אֶפְעֶֽה׃ </span>
<span class='v JB20_17' data-id='JB20_17'><span class='v-num v-17'>17&nbsp;</span>אַל־יֵ֥רֶא בִפְלַגֹּ֑ות נַהֲרֵ֥י נַ֝חֲלֵ֗י דְּבַ֣שׁ וְחֶמְאָֽה׃ </span>
<span class='v JB20_18' data-id='JB20_18'><span class='v-num v-18'>18&nbsp;</span>מֵשִׁ֣יב יָ֭גָע וְלֹ֣א יִבְלָ֑ע כְּחֵ֥יל תְּ֝מוּרָתֹ֗ו וְלֹ֣א יַעֲלֹֽס׃ </span>
<span class='v JB20_19' data-id='JB20_19'><span class='v-num v-19'>19&nbsp;</span>כִּֽי־רִ֭צַּץ עָזַ֣ב דַּלִּ֑ים בַּ֥יִת גָּ֝זַ֗ל וְלֹ֣א יִבֶנֵֽהוּ׃ </span>
<span class='v JB20_20' data-id='JB20_20'><span class='v-num v-20'>20&nbsp;</span>כִּ֤י ׀ לֹא־יָדַ֣ע שָׁלֵ֣ו בְּבִטְנֹ֑ו בַּ֝חֲמוּדֹ֗ו לֹ֣א יְמַלֵּֽט׃ </span>
<span class='v JB20_21' data-id='JB20_21'><span class='v-num v-21'>21&nbsp;</span>אֵין־שָׂרִ֥יד לְאָכְלֹ֑ו עַל־כֵּ֝֗ן לֹא־יָחִ֥יל טוּבֹֽו׃ </span>
<span class='v JB20_22' data-id='JB20_22'><span class='v-num v-22'>22&nbsp;</span>בִּמְלֹ֣אות שִׂ֭פְקֹו יֵ֣צֶר לֹ֑ו כָּל־יַ֖ד עָמֵ֣ל תְּבֹואֶֽנּוּ׃ </span>
<span class='v JB20_23' data-id='JB20_23'><span class='v-num v-23'>23&nbsp;</span>יְהִ֤י ׀ לְמַלֵּ֬א בִטְנֹ֗ו יְֽשַׁלַּח־בֹּ֖ו חֲרֹ֣ון אַפֹּ֑ו וְיַמְטֵ֥ר עָ֝לֵ֗ימֹו בִּלְחוּמֹֽו׃ </span>
<span class='v JB20_24' data-id='JB20_24'><span class='v-num v-24'>24&nbsp;</span>יִ֭בְרַח מִנֵּ֣שֶׁק בַּרְזֶ֑ל תַּ֝חְלְפֵ֗הוּ קֶ֣שֶׁת נְחוּשָֽׁה׃ </span>
<span class='v JB20_25' data-id='JB20_25'><span class='v-num v-25'>25&nbsp;</span>שָׁלַף֮ וַיֵּצֵ֪א מִגֵּ֫וָ֥ה וּ֭בָרָק מִֽמְּרֹרָתֹ֥ו יַהֲלֹ֗ךְ עָלָ֥יו אֵמִֽים׃ </span>
<span class='v JB20_26' data-id='JB20_26'><span class='v-num v-26'>26&nbsp;</span>כָּל־חֹשֶׁךְ֮ טָמ֪וּן לִצְפּ֫וּנָ֥יו תְּ֭אָכְלֵהוּ אֵ֣שׁ לֹֽא־נֻפָּ֑ח יֵ֖רַע שָׂרִ֣יד בְּאָהֳלֹֽו׃ </span>
<span class='v JB20_27' data-id='JB20_27'><span class='v-num v-27'>27&nbsp;</span>יְגַלּ֣וּ שָׁמַ֣יִם עֲוֹנֹ֑ו וְ֝אֶ֗רֶץ מִתְקֹומָ֘מָ֥ה לֹֽו׃ </span>
<span class='v JB20_28' data-id='JB20_28'><span class='v-num v-28'>28&nbsp;</span>יִ֭גֶל יְב֣וּל בֵּיתֹ֑ו נִ֝גָּרֹ֗ות בְּיֹ֣ום אַפֹּֽו׃ </span>
<span class='v JB20_29' data-id='JB20_29'><span class='v-num v-29'>29&nbsp;</span>זֶ֤ה ׀ חֵֽלֶק־אָדָ֣ם רָ֭שָׁע מֵאֱלֹהִ֑ים וְנַחֲלַ֖ת אִמְרֹ֣ו מֵאֵֽל׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB19.html'>&#9664;</a>
<a class='home' href='index.html'>&#9776;</a>
<a class='next' href='JB21.html'>&#9654;</a>
</div></div>
</body></html>
