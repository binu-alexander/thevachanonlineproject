<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 31</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 31 </a>
<a class='prev' href='PS30.html'> &#9664; </a>
<a class='next' href='PS32.html'> &#9654; </a>
</div></div>
<div class='chapter section PS31 hbo PS ezra_sil' dir='rtl' data-id='PS31' data-nextid='PS32' data-previd='PS30' lang='hbo'> 

<div class='c'> 31</div>
<div class='p'>
<span class='v PS31_1' data-id='PS31_1'><span class='verse1 v-num v-1'>1&nbsp;</span>לַמְנַצֵּ֗חַ מִזְמֹ֥ור לְדָוִֽד׃ </span>
<span class='v PS31_2' data-id='PS31_2'><span class='v-num v-2'>2&nbsp;</span>בְּךָ֖ יְהוָ֣ה חָ֭סִיתִי אַל־אֵבֹ֣ושָׁה לְעֹולָ֑ם בְּצִדְקָתְךָ֥ פַלְּטֵֽנִי׃ </span>
<span class='v PS31_3' data-id='PS31_3'><span class='v-num v-3'>3&nbsp;</span>הַטֵּ֤ה אֵלַ֨י ׀ אָזְנְךָ֮ מְהֵרָ֪ה הַצִּ֫ילֵ֥נִי הֱיֵ֤ה לִ֨י ׀ לְֽצוּר־מָ֭עֹוז לְבֵ֥ית מְצוּדֹ֗ות לְהֹושִׁיעֵֽנִי׃ </span>
<span class='v PS31_4' data-id='PS31_4'><span class='v-num v-4'>4&nbsp;</span>כִּֽי־סַלְעִ֣י וּמְצוּדָתִ֣י אָ֑תָּה וּלְמַ֥עַן שִׁ֝מְךָ֗ תַּֽנְחֵ֥נִי וּֽתְנַהֲלֵֽנִי׃ </span>
<span class='v PS31_5' data-id='PS31_5'><span class='v-num v-5'>5&nbsp;</span>תֹּוצִיאֵ֗נִי מֵרֶ֣שֶׁת ז֭וּ טָ֣מְנוּ לִ֑י כִּֽי־אַ֝תָּה מָֽעוּזִּֽי׃ </span>
<span class='v PS31_6' data-id='PS31_6'><span class='v-num v-6'>6&nbsp;</span>בְּיָדְךָ֮ אַפְקִ֪יד ר֫וּחִ֥י פָּדִ֖יתָה אֹותִ֥י יְהוָ֗ה אֵ֣ל אֱמֶֽת׃ </span>
<span class='v PS31_7' data-id='PS31_7'><span class='v-num v-7'>7&nbsp;</span>שָׂנֵ֗אתִי הַשֹּׁמְרִ֥ים הַבְלֵי־שָׁ֑וְא וַ֝אֲנִ֗י אֶל־יְהוָ֥ה בָּטָֽחְתִּי׃ </span>
<span class='v PS31_8' data-id='PS31_8'><span class='v-num v-8'>8&nbsp;</span>אָגִ֥ילָה וְאֶשְׂמְחָ֗ה בְּחַ֫סְדֶּ֥ךָ אֲשֶׁ֣ר רָ֭אִיתָ אֶת־עָנְיִ֑י יָ֝דַ֗עְתָּ בְּצָרֹ֥ות נַפְשִֽׁי׃ </span>
<span class='v PS31_9' data-id='PS31_9'><span class='v-num v-9'>9&nbsp;</span>וְלֹ֣א הִ֭סְגַּרְתַּנִי בְּיַד־אֹויֵ֑ב הֶֽעֱמַ֖דְתָּ בַמֶּרְחָ֣ב רַגְלָֽי׃ </span>
<span class='v PS31_10' data-id='PS31_10'><span class='v-num v-10'>10&nbsp;</span>חָנֵּ֥נִי יְהוָה֮ כִּ֤י צַ֫ר־לִ֥י עָשְׁשָׁ֖ה בְכַ֥עַס עֵינִ֗י נַפְשִׁ֥י וּבִטְנִֽי׃ </span>
<span class='v PS31_11' data-id='PS31_11'><span class='v-num v-11'>11&nbsp;</span>כִּ֤י כָל֪וּ בְיָגֹ֡ון חַיַּי֮ וּשְׁנֹותַ֪י בַּאֲנָ֫חָ֥ה כָּשַׁ֣ל בַּעֲוֹנִ֣י כֹחִ֑י וַעֲצָמַ֥י עָשֵֽׁשׁוּ׃ </span>
<span class='v PS31_12' data-id='PS31_12'><span class='v-num v-12'>12&nbsp;</span>מִכָּל־צֹרְרַ֨י הָיִ֪יתִי חֶרְפָּ֡ה וְלִשֲׁכֵנַ֨י ׀ מְאֹד֮ וּפַ֪חַד לִֽמְיֻדָּ֫עָ֥י רֹאַ֥י בַּח֑וּץ נָדְד֥וּ מִמֶּֽנִּי׃ </span>
<span class='v PS31_13' data-id='PS31_13'><span class='v-num v-13'>13&nbsp;</span>נִ֭שְׁכַּחְתִּי כְּמֵ֣ת מִלֵּ֑ב הָ֝יִ֗יתִי כִּכְלִ֥י אֹבֵֽד׃ </span>
<span class='v PS31_14' data-id='PS31_14'><span class='v-num v-14'>14&nbsp;</span>כִּ֤י שָׁמַ֨עְתִּי ׀ דִּבַּ֥ת רַבִּים֮ מָגֹ֪ור מִסָּ֫בִ֥יב בְּהִוָּסְדָ֣ם יַ֣חַד עָלַ֑י לָקַ֖חַת נַפְשִׁ֣י זָמָֽמוּ׃ </span>
<span class='v PS31_15' data-id='PS31_15'><span class='v-num v-15'>15&nbsp;</span>וַאֲנִ֤י ׀ עָלֶ֣יךָ בָטַ֣חְתִּי יְהוָ֑ה אָ֝מַ֗רְתִּי אֱלֹהַ֥י אָֽתָּה׃ </span>
<span class='v PS31_16' data-id='PS31_16'><span class='v-num v-16'>16&nbsp;</span>בְּיָדְךָ֥ עִתֹּתָ֑י הַצִּ֘ילֵ֤נִי מִיַּד־אֹ֝ויְבַ֗י וּמֵרֹדְפָֽי׃ </span>
<span class='v PS31_17' data-id='PS31_17'><span class='v-num v-17'>17&nbsp;</span>הָאִ֣ירָה פָ֭נֶיךָ עַל־עַבְדֶּ֑ךָ הֹ֖ושִׁיעֵ֣נִי בְחַסְדֶּֽךָ׃ </span>
<span class='v PS31_18' data-id='PS31_18'><span class='v-num v-18'>18&nbsp;</span>יְֽהוָ֗ה אַל־אֵ֭בֹושָׁה כִּ֣י קְרָאתִ֑יךָ יֵבֹ֥שׁוּ רְ֝שָׁעִ֗ים יִדְּמ֥וּ לִשְׁאֹֽול׃ </span>
<span class='v PS31_19' data-id='PS31_19'><span class='v-num v-19'>19&nbsp;</span>תֵּ֥אָלַ֗מְנָה שִׂפְתֵ֫י שָׁ֥קֶר הַדֹּבְרֹ֖ות עַל־צַדִּ֥יק עָתָ֗ק בְּגַאֲוָ֥ה וָבֽוּז׃ </span>
<span class='v PS31_20' data-id='PS31_20'><span class='v-num v-20'>20&nbsp;</span>מָ֤ה רַֽב־טוּבְךָ֮ אֲשֶׁר־צָפַ֪נְתָּ לִּֽירֵ֫אֶ֥יךָ פָּ֭עַלְתָּ לַחֹסִ֣ים בָּ֑ךְ נֶ֝֗גֶד בְּנֵ֣י אָדָם׃ </span>
<span class='v PS31_21' data-id='PS31_21'><span class='v-num v-21'>21&nbsp;</span>תַּסְתִּירֵ֤ם ׀ בְּסֵ֥תֶר פָּנֶיךָ֮ מֵֽרֻכְסֵ֫י אִ֥ישׁ תִּצְפְּנֵ֥ם בְּסֻכָּ֗ה מֵרִ֥יב לְשֹׁנֹֽות׃ </span>
<span class='v PS31_22' data-id='PS31_22'><span class='v-num v-22'>22&nbsp;</span>בָּר֥וּךְ יְהוָ֑ה כִּ֥י הִפְלִ֘יא חַסְדֹּ֥ו לִ֝֗י בְּעִ֣יר מָצֹֽור׃ </span>
<span class='v PS31_23' data-id='PS31_23'><span class='v-num v-23'>23&nbsp;</span>וַאֲנִ֤י ׀ אָ֘מַ֤רְתִּי בְחָפְזִ֗י נִגְרַזְתִּי֮ מִנֶּ֪גֶד עֵ֫ינֶ֥יךָ אָכֵ֗ן שָׁ֭מַעְתָּ קֹ֥ול תַּחֲנוּנַ֗י בְּשַׁוְּעִ֥י אֵלֶֽיךָ׃ </span>
<span class='v PS31_24' data-id='PS31_24'><span class='v-num v-24'>24&nbsp;</span>אֽ͏ֶהֱב֥וּ אֶת־יְהוָ֗ה כָּֽל־חֲסִ֫ידָ֥יו אֱ֭מוּנִים נֹצֵ֣ר יְהוָ֑ה וּמְשַׁלֵּ֥ם עַל־יֶ֝֗תֶר עֹשֵׂ֥ה גַאֲוָֽה׃ </span>
<span class='v PS31_25' data-id='PS31_25'><span class='v-num v-25'>25&nbsp;</span>חִ֭זְקוּ וְיַאֲמֵ֣ץ לְבַבְכֶ֑ם כָּל־הַ֝מְיַחֲלִ֗ים לַיהוָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS30.html'>&#9664;</a>
<a class='home' href='index.html'>&#9776;</a>
<a class='next' href='PS32.html'>&#9654;</a>
</div></div>
</body></html>
