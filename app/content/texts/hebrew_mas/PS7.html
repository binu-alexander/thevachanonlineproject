<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 7</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 7 </a>
<a class='prev' href='PS6.html'> &#9664; </a>
<a class='next' href='PS8.html'> &#9654; </a>
</div></div>
<div class='chapter section PS7 hbo PS ezra_sil' dir='rtl' data-id='PS7' data-nextid='PS8' data-previd='PS6' lang='hbo'> 

<br><div class='c'> 7</div>
<div class='p'>
<span class='v PS7_1' data-id='PS7_1'><span class='verse1 v-num v-1'>1&nbsp;</span>שִׁגָּיֹ֗ון לְדָ֫וִ֥ד אֲשֶׁר־שָׁ֥ר לַיהוָ֑ה עַל־דִּבְרֵי־כ֝֗וּשׁ בֶּן־יְמִינִֽי׃ </span>
<span class='v PS7_2' data-id='PS7_2'><span class='v-num v-2'>2&nbsp;</span>יְהוָ֣ה אֱ֭לֹהַי בְּךָ֣ חָסִ֑יתִי הֹושִׁיעֵ֥נִי מִכָּל־רֹ֝דְפַ֗י וְהַצִּילֵֽנִי׃ </span>
<span class='v PS7_3' data-id='PS7_3'><span class='v-num v-3'>3&nbsp;</span>פֶּן־יִטְרֹ֣ף כְּאַרְיֵ֣ה נַפְשִׁ֑י פֹּ֝רֵ֗ק וְאֵ֣ין מַצִּֽיל׃ </span>
<span class='v PS7_4' data-id='PS7_4'><span class='v-num v-4'>4&nbsp;</span>יְהוָ֣ה אֱ֭לֹהַי אִם־עָשִׂ֣יתִי זֹ֑את אִֽם־יֶשׁ־עָ֥וֶל בְּכַפָּֽי׃ </span>
<span class='v PS7_5' data-id='PS7_5'><span class='v-num v-5'>5&nbsp;</span>אִם־גָּ֭מַלְתִּי שֹֽׁולְמִ֥י רָ֑ע וָאֲחַלְּצָ֖ה צֹורְרִ֣י רֵיקָֽם׃ </span>
<span class='v PS7_6' data-id='PS7_6'><span class='v-num v-6'>6&nbsp;</span>יִֽרַדֹּ֥ף אֹויֵ֨ב ׀ נַפְשִׁ֡י וְיַשֵּׂ֗ג וְיִרְמֹ֣ס לָאָ֣רֶץ חַיָּ֑י וּכְבֹודִ֓י ׀ לֶעָפָ֖ר יַשְׁכֵּ֣ן סֶֽלָה׃ </span>
<span class='v PS7_7' data-id='PS7_7'><span class='v-num v-7'>7&nbsp;</span>ק֘וּמָ֤ה יְהוָ֨ה ׀ בְּאַפֶּ֗ךָ הִ֭נָּשֵׂא בְּעַבְרֹ֣ות צֹורְרָ֑י וְע֥וּרָה אֵ֝לַ֗י מִשְׁפָּ֥ט צִוִּֽיתָ׃ </span>
<span class='v PS7_8' data-id='PS7_8'><span class='v-num v-8'>8&nbsp;</span>וַעֲדַ֣ת לְ֭אֻמִּים תְּסֹובְבֶ֑ךָּ וְ֝עָלֶ֗יהָ לַמָּרֹ֥ום שֽׁוּבָה׃ </span>
<span class='v PS7_9' data-id='PS7_9'><span class='v-num v-9'>9&nbsp;</span>יְהוָה֮ יָדִ֪ין עַ֫מִּ֥ים שָׁפְטֵ֥נִי יְהוָ֑ה כְּצִדְקִ֖י וּכְתֻמִּ֣י עָלָֽי׃ </span>
<span class='v PS7_10' data-id='PS7_10'><span class='v-num v-10'>10&nbsp;</span>יִגְמָר־נָ֬א רַ֨ע ׀ רְשָׁעִים֮ וּתְכֹונֵ֪ן צַ֫דִּ֥יק וּבֹחֵ֣ן לִ֭בֹּ֗ות וּכְלָיֹ֗ות אֱלֹהִ֥ים צַדּֽ͏ִיק׃ </span>
<span class='v PS7_11' data-id='PS7_11'><span class='v-num v-11'>11&nbsp;</span>מָֽגִנִּ֥י עַל־אֱלֹהִ֑ים מֹ֝ושִׁ֗יעַ יִשְׁרֵי־לֵֽב׃ </span>
<span class='v PS7_12' data-id='PS7_12'><span class='v-num v-12'>12&nbsp;</span>אֱ֭לֹהִים שֹׁופֵ֣ט צַדִּ֑יק וְ֝אֵ֗ל זֹעֵ֥ם בְּכָל־יֹֽום׃ </span>
<span class='v PS7_13' data-id='PS7_13'><span class='v-num v-13'>13&nbsp;</span>אִם־לֹ֣א יָ֭שׁוּב חַרְבֹּ֣ו יִלְטֹ֑ושׁ קַשְׁתֹּ֥ו דָ֝רַ֗ךְ וַֽיְכֹונְנֶֽהָ׃ </span>
<span class='v PS7_14' data-id='PS7_14'><span class='v-num v-14'>14&nbsp;</span>וְ֭לֹו הֵכִ֣ין כְּלֵי־מָ֑וֶת חִ֝צָּ֗יו לְֽדֹלְקִ֥ים יִפְעָֽל׃ </span>
<span class='v PS7_15' data-id='PS7_15'><span class='v-num v-15'>15&nbsp;</span>הִנֵּ֥ה יְחַבֶּל־אָ֑וֶן וְהָרָ֥ה עָ֝מָ֗ל וְיָ֣לַד שָֽׁקֶר׃ </span>
<span class='v PS7_16' data-id='PS7_16'><span class='v-num v-16'>16&nbsp;</span>בֹּ֣ור כָּ֭רָֽה וַֽיַּחְפְּרֵ֑הוּ וַ֝יִּפֹּ֗ל בְּשַׁ֣חַת יִפְעָֽל׃ </span>
<span class='v PS7_17' data-id='PS7_17'><span class='v-num v-17'>17&nbsp;</span>יָשׁ֣וּב עֲמָלֹ֣ו בְרֹאשֹׁ֑ו וְעַ֥ל קָ֝דְקֳדֹ֗ו חֲמָסֹ֥ו יֵרֵֽד׃ </span>
<span class='v PS7_18' data-id='PS7_18'><span class='v-num v-18'>18&nbsp;</span>אֹודֶ֣ה יְהוָ֣ה כְּצִדְקֹ֑ו וַ֝אֲזַמְּרָ֗ה שֵֽׁם־יְהוָ֥ה עֶלְיֹֽון׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS6.html'>&#9664;</a>
<a class='home' href='index.html'>&#9776;</a>
<a class='next' href='PS8.html'>&#9654;</a>
</div></div>
</body></html>
