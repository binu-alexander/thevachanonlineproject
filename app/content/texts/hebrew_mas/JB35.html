<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 35</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 35 </a>
<a class='prev' href='JB34.html'> &#9664; </a>
<a class='next' href='JB36.html'> &#9654; </a>
</div></div>
<div class='chapter section JB35 hbo JB ezra_sil' dir='rtl' data-id='JB35' data-nextid='JB36' data-previd='JB34' lang='hbo'> 

<br><div class='c'>35</div>
<div class='p'>
<span class='v JB35_1' data-id='JB35_1'><span class='verse1 v-num v-1'>1&nbsp;</span>וַיַּ֥עַן אֱלִיה֗וּ וַיֹּאמַֽר׃ </span>
<span class='v JB35_2' data-id='JB35_2'><span class='v-num v-2'>2&nbsp;</span>הֲ֭זֹאת חָשַׁ֣בְתָּ לְמִשְׁפָּ֑ט אָ֝מַ֗רְתָּ צִדְקִ֥י מֵאֵֽל׃ </span>
<span class='v JB35_3' data-id='JB35_3'><span class='v-num v-3'>3&nbsp;</span>כִּֽי־תֹ֭אמַר מַה־יִּסְכָּן־לָ֑ךְ מָֽה־אֹ֝עִ֗יל מֵֽחַטָּאתִֽי׃ </span>
<span class='v JB35_4' data-id='JB35_4'><span class='v-num v-4'>4&nbsp;</span>אֲ֭נִי אֲשִֽׁיבְךָ֣ מִלִּ֑ין וְֽאֶת־רֵעֶ֥יךָ עִמָּֽךְ׃ </span>
<span class='v JB35_5' data-id='JB35_5'><span class='v-num v-5'>5&nbsp;</span>הַבֵּ֣ט שָׁמַ֣יִם וּרְאֵ֑ה וְשׁ֥וּר שְׁ֝חָקִ֗ים גָּבְה֥וּ מִמֶּֽךָּ׃ </span>
<span class='v JB35_6' data-id='JB35_6'><span class='v-num v-6'>6&nbsp;</span>אִם־חָ֭טָאתָ מַה־תִּפְעָל־בֹּ֑ו וְרַבּ֥וּ פְ֝שָׁעֶ֗יךָ מַה־תַּעֲשֶׂה־לֹּֽו׃ </span>
<span class='v JB35_7' data-id='JB35_7'><span class='v-num v-7'>7&nbsp;</span>אִם־צָ֭דַקְתָּ מַה־תִּתֶּן־לֹ֑ו אֹ֥ו מַה־מִיָּדְךָ֥ יִקָּֽח׃ </span>
<span class='v JB35_8' data-id='JB35_8'><span class='v-num v-8'>8&nbsp;</span>לְאִישׁ־כָּמֹ֥וךָ רִשְׁעֶ֑ךָ וּלְבֶן־אָ֝דָ֗ם צִדְקָתֶֽךָ׃ </span>
<span class='v JB35_9' data-id='JB35_9'><span class='v-num v-9'>9&nbsp;</span>מֵ֭רֹב עֲשׁוּקִ֣ים יַזְעִ֑יקוּ יְשַׁוְּע֖וּ מִזְּרֹ֣ועַ רַבִּֽים׃ </span>
<span class='v JB35_10' data-id='JB35_10'><span class='v-num v-10'>10&nbsp;</span>וְֽלֹא־אָמַ֗ר אַ֭יֵּה אֱלֹ֣והַּ עֹשָׂ֑י נֹתֵ֖ן זְמִרֹ֣ות בַּלָּֽיְלָה׃ </span>
<span class='v JB35_11' data-id='JB35_11'><span class='v-num v-11'>11&nbsp;</span>מַ֭לְּפֵנוּ מִבַּהֲמֹ֣ות אָ֑רֶץ וּמֵעֹ֖וף הַשָּׁמַ֣יִם יְחַכְּמֵֽנוּ׃ </span>
<span class='v JB35_12' data-id='JB35_12'><span class='v-num v-12'>12&nbsp;</span>שָׁ֣ם יִ֭צְעֲקוּ וְלֹ֣א יַעֲנֶ֑ה מִ֝פְּנֵ֗י גְּאֹ֣ון רָעִֽים׃ </span>
<span class='v JB35_13' data-id='JB35_13'><span class='v-num v-13'>13&nbsp;</span>אַךְ־שָׁ֭וְא לֹא־יִשְׁמַ֥ע ׀ אֵ֑ל וְ֝שַׁדַּ֗י לֹ֣א יְשׁוּרֶֽנָּה׃ </span>
<span class='v JB35_14' data-id='JB35_14'><span class='v-num v-14'>14&nbsp;</span>אַ֣ף כִּֽי־תֹ֖אמַר לֹ֣א תְשׁוּרֶ֑נּוּ דִּ֥ין לְ֝פָנָ֗יו וּתְחֹ֥ולֵֽל לֹֽו׃ </span>
<span class='v JB35_15' data-id='JB35_15'><span class='v-num v-15'>15&nbsp;</span>וְעַתָּ֗ה כִּי־אַ֭יִן פָּקַ֣ד אַפֹּ֑ו וְלֹֽא־יָדַ֖ע בַּפַּ֣שׁ מְאֹֽד׃ </span>
<span class='v JB35_16' data-id='JB35_16'><span class='v-num v-16'>16&nbsp;</span>וְ֭אִיֹּוב הֶ֣בֶל יִפְצֶה־פִּ֑יהוּ בִּבְלִי־דַ֝֗עַת מִלִּ֥ין יַכְבִּֽר׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB34.html'>&#9664;</a>
<a class='home' href='index.html'>&#9776;</a>
<a class='next' href='JB36.html'>&#9654;</a>
</div></div>
</body></html>
