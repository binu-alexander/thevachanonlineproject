<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 31</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 31 </a>
<a class='prev' href='JB30.html'> &#9664; </a>
<a class='next' href='JB32.html'> &#9654; </a>
</div></div>
<div class='chapter section JB31 hbo JB ezra_sil' dir='rtl' data-id='JB31' data-nextid='JB32' data-previd='JB30' lang='hbo'> 

<br><div class='c'>31</div>
<div class='p'>
<span class='v JB31_1' data-id='JB31_1'><span class='verse1 v-num v-1'>1&nbsp;</span>בְּ֭רִית כָּרַ֣תִּי לְעֵינָ֑י וּמָ֥ה אֶ֝תְבֹּונֵ֗ן עַל־בְּתוּלָֽה׃ </span>
<span class='v JB31_2' data-id='JB31_2'><span class='v-num v-2'>2&nbsp;</span>וּמֶ֤ה ׀ חֵ֣לֶק אֱלֹ֣והַּ מִמָּ֑עַל וְֽנַחֲלַ֥ת שַׁ֝דַּ֗י מִמְּרֹמִֽים׃ </span>
<span class='v JB31_3' data-id='JB31_3'><span class='v-num v-3'>3&nbsp;</span>הֲלֹא־אֵ֥יד לְעַוָּ֑ל וְ֝נֵ֗כֶר לְפֹ֣עֲלֵי אָֽוֶן׃ </span>
<span class='v JB31_4' data-id='JB31_4'><span class='v-num v-4'>4&nbsp;</span>הֲלֹא־ה֖וּא יִרְאֶ֣ה דְרָכָ֑י וְֽכָל־צְעָדַ֥י יִסְפֹּֽור׃ </span>
<span class='v JB31_5' data-id='JB31_5'><span class='v-num v-5'>5&nbsp;</span>אִם־הָלַ֥כְתִּי עִם־שָׁ֑וְא וַתַּ֖חַשׁ עַל־מִרְמָ֣ה רַגְלִֽי׃ </span>
<span class='v JB31_6' data-id='JB31_6'><span class='v-num v-6'>6&nbsp;</span>יִשְׁקְלֵ֥נִי בְמֹאזְנֵי־צֶ֑דֶק וְיֵדַ֥ע אֱ֝לֹ֗והַּ תֻּמָּתִֽי׃ </span>
<span class='v JB31_7' data-id='JB31_7'><span class='v-num v-7'>7&nbsp;</span>אִ֥ם תִּטֶּ֣ה אַשֻּׁרִי֮ מִנִּ֪י הַ֫דָּ֥רֶךְ וְאַחַ֣ר עֵ֭ינַי הָלַ֣ךְ לִבִּ֑י וּ֝בְכַפַּ֗י דָּ֣בַק מֻאֽוּם׃ פ </span>
<span class='v JB31_8' data-id='JB31_8'><span class='v-num v-8'>8&nbsp;</span>אֶ֭זְרְעָה וְאַחֵ֣ר יֹאכֵ֑ל וְֽצֶאֱצָאַ֥י יְשֹׁרָֽשׁוּ׃ </span>
<span class='v JB31_9' data-id='JB31_9'><span class='v-num v-9'>9&nbsp;</span>אִם־נִפְתָּ֣ה לִ֭בִּי עַל־אִשָּׁ֑ה וְעַל־פֶּ֖תַח רֵעִ֣י אָרָֽבְתִּי׃ </span>
<span class='v JB31_10' data-id='JB31_10'><span class='v-num v-10'>10&nbsp;</span>תִּטְחַ֣ן לְאַחֵ֣ר אִשְׁתִּ֑י וְ֝עָלֶ֗יהָ יִכְרְע֥וּן אֲחֵרִֽין׃ </span>
<span class='v JB31_11' data-id='JB31_11'><span class='v-num v-11'>11&nbsp;</span>כִּי־*הוּא (הִ֥יא) זִמָּ֑ה *וְהִיא (וְ֝ה֗וּא) עָוֹ֥ן פְּלִילִֽים׃ </span>
<span class='v JB31_12' data-id='JB31_12'><span class='v-num v-12'>12&nbsp;</span>כִּ֤י אֵ֣שׁ הִ֭יא עַד־אֲבַדֹּ֣ון תֹּאכֵ֑ל וּֽבְכָל־תְּב֖וּאָתִ֣י תְשָׁרֵֽשׁ׃ </span>
<span class='v JB31_13' data-id='JB31_13'><span class='v-num v-13'>13&nbsp;</span>אִם־אֶמְאַ֗ס מִשְׁפַּ֣ט עַ֭בְדִּי וַאֲמָתִ֑י בְּ֝רִבָ֗ם עִמָּדִֽי׃ </span>
<span class='v JB31_14' data-id='JB31_14'><span class='v-num v-14'>14&nbsp;</span>וּמָ֣ה אֶֽ֭עֱשֶׂה כִּֽי־יָק֣וּם אֵ֑ל וְכִֽי־יִ֝פְקֹ֗ד מָ֣ה אֲשִׁיבֶֽנּוּ׃ </span>
<span class='v JB31_15' data-id='JB31_15'><span class='v-num v-15'>15&nbsp;</span>הֲ‍ֽ֝לֹא־בַ֭בֶּטֶן עֹשֵׂ֣נִי עָשָׂ֑הוּ וַ֝יְכֻנֶ֗נּוּ בָּרֶ֥חֶם אֶחָֽד׃ </span>
<span class='v JB31_16' data-id='JB31_16'><span class='v-num v-16'>16&nbsp;</span>אִם־אֶ֭מְנַע מֵחֵ֣פֶץ דַּלִּ֑ים וְעֵינֵ֖י אַלְמָנָ֣ה אֲכַלֶּֽה׃ </span>
<span class='v JB31_17' data-id='JB31_17'><span class='v-num v-17'>17&nbsp;</span>וְאֹכַ֣ל פִּתִּ֣י לְבַדִּ֑י וְלֹא־אָכַ֖ל יָתֹ֣ום מִמֶּֽנָּה׃ </span>
<span class='v JB31_18' data-id='JB31_18'><span class='v-num v-18'>18&nbsp;</span>כִּ֣י מִ֭נְּעוּרַי גְּדֵלַ֣נִי כְאָ֑ב וּמִבֶּ֖טֶן אִמִּ֣י אַנְחֶֽנָּה׃ </span>
<span class='v JB31_19' data-id='JB31_19'><span class='v-num v-19'>19&nbsp;</span>אִם־אֶרְאֶ֣ה אֹ֖ובֵד מִבְּלִ֣י לְב֑וּשׁ וְאֵ֥ין כְּ֝ס֗וּת לָאֶבְיֹֽון׃ </span>
<span class='v JB31_20' data-id='JB31_20'><span class='v-num v-20'>20&nbsp;</span>אִם־לֹ֣א בֵרֲכ֣וּנִי *חֲלָצֹו (חֲלָצָ֑יו) וּמִגֵּ֥ז כְּ֝בָשַׂי יִתְחַמָּֽם׃ </span>
<span class='v JB31_21' data-id='JB31_21'><span class='v-num v-21'>21&nbsp;</span>אִם־הֲנִיפֹ֣ותִי עַל־יָתֹ֣ום יָדִ֑י כִּֽי־אֶרְאֶ֥ה בַ֝שַּׁ֗עַר עֶזְרָתִֽי׃ </span>
<span class='v JB31_22' data-id='JB31_22'><span class='v-num v-22'>22&nbsp;</span>כְּ֭תֵפִי מִשִּׁכְמָ֣ה תִפֹּ֑ול וְ֝אֶזְרֹעִ֗י מִקָּנָ֥ה תִשָּׁבֵֽר׃ </span>
<span class='v JB31_23' data-id='JB31_23'><span class='v-num v-23'>23&nbsp;</span>כִּ֤י פַ֣חַד אֵ֭לַי אֵ֣יד אֵ֑ל וּ֝מִשְּׂאֵתֹ֗ו לֹ֣א אוּכָֽל׃ </span>
<span class='v JB31_24' data-id='JB31_24'><span class='v-num v-24'>24&nbsp;</span>אִם־שַׂ֣מְתִּי זָהָ֣ב כִּסְלִ֑י וְ֝לַכֶּ֗תֶם אָמַ֥רְתִּי מִבְטַחִֽי׃ </span>
<span class='v JB31_25' data-id='JB31_25'><span class='v-num v-25'>25&nbsp;</span>אִם־אֶ֭שְׂמַח כִּי־רַ֣ב חֵילִ֑י וְכִֽי־כַ֝בִּ֗יר מָצְאָ֥ה יָדִֽי׃ </span>
<span class='v JB31_26' data-id='JB31_26'><span class='v-num v-26'>26&nbsp;</span>אִם־אֶרְאֶ֣ה אֹ֖ור כִּ֣י יָהֵ֑ל וְ֝יָרֵ֗חַ יָקָ֥ר הֹלֵֽךְ׃ </span>
<span class='v JB31_27' data-id='JB31_27'><span class='v-num v-27'>27&nbsp;</span>וַיִּ֣פְתְּ בַּסֵּ֣תֶר לִבִּ֑י וַתִּשַּׁ֖ק יָדִ֣י לְפִֽי׃ </span>
<span class='v JB31_28' data-id='JB31_28'><span class='v-num v-28'>28&nbsp;</span>גַּם־ה֖וּא עָוֹ֣ן פְּלִילִ֑י כִּֽי־כִחַ֖שְׁתִּי לָאֵ֣ל מִמָּֽעַל׃ </span>
<span class='v JB31_29' data-id='JB31_29'><span class='v-num v-29'>29&nbsp;</span>אִם־אֶ֭שְׂמַח בְּפִ֣יד מְשַׂנְאִ֑י וְ֝הִתְעֹרַ֗רְתִּי כִּֽי־מְצָ֥אֹו רָֽע׃ </span>
<span class='v JB31_30' data-id='JB31_30'><span class='v-num v-30'>30&nbsp;</span>וְלֹא־נָתַ֣תִּי לַחֲטֹ֣א חִכִּ֑י לִשְׁאֹ֖ל בְּאָלָ֣ה נַפְשֹֽׁו׃ </span>
<span class='v JB31_31' data-id='JB31_31'><span class='v-num v-31'>31&nbsp;</span>אִם־לֹ֣א אָ֭מְרוּ מְתֵ֣י אָהֳלִ֑י מִֽי־יִתֵּ֥ן מִ֝בְּשָׂרֹ֗ו לֹ֣א נִשְׂבָּֽע׃ </span>
<span class='v JB31_32' data-id='JB31_32'><span class='v-num v-32'>32&nbsp;</span>בַּ֭חוּץ לֹא־יָלִ֣ין גֵּ֑ר דְּ֝לָתַ֗י לָאֹ֥רַח אֶפְתָּֽח׃ </span>
<span class='v JB31_33' data-id='JB31_33'><span class='v-num v-33'>33&nbsp;</span>אִם־כִּסִּ֣יתִי כְאָדָ֣ם פְּשָׁעָ֑י לִטְמֹ֖ון בְּחֻבִּ֣י עֲוֹֽנִי׃ </span>
<span class='v JB31_34' data-id='JB31_34'><span class='v-num v-34'>34&nbsp;</span>כִּ֤י אֶֽעֱרֹ֨וץ ׀ הָ֘מֹ֤ון רַבָּ֗ה וּבוּז־מִשְׁפָּחֹ֥ות יְחִתֵּ֑נִי וָ֝אֶדֹּ֗ם לֹא־אֵ֥צֵא פָֽתַח׃ </span>
<span class='v JB31_35' data-id='JB31_35'><span class='v-num v-35'>35&nbsp;</span>מִ֤י יִתֶּן־לִ֨י ׀ שֹׁ֘מֵ֤עַֽ לִ֗י הֶן־תָּ֭וִי שַׁדַּ֣י יַעֲנֵ֑נִי וְסֵ֥פֶר כָּ֝תַ֗ב אִ֣ישׁ רִיבִֽי׃ </span>
<span class='v JB31_36' data-id='JB31_36'><span class='v-num v-36'>36&nbsp;</span>אִם־לֹ֣א עַל־שִׁ֭כְמִי אֶשָּׂאֶ֑נּוּ אֶֽעֶנְדֶ֖נּוּ עֲטָרֹ֣ות לִֽי׃ </span>
<span class='v JB31_37' data-id='JB31_37'><span class='v-num v-37'>37&nbsp;</span>מִסְפַּ֣ר צְ֭עָדַי אַגִּידֶ֑נּוּ כְּמֹו־נָ֝גִ֗יד אֲקָרֲבֶֽנּוּ׃ </span>
<span class='v JB31_38' data-id='JB31_38'><span class='v-num v-38'>38&nbsp;</span>אִם־עָ֭לַי אַדְמָתִ֣י תִזְעָ֑ק וְ֝יַ֗חַד תְּלָמֶ֥יהָ יִבְכָּיֽוּן׃ </span>
<span class='v JB31_39' data-id='JB31_39'><span class='v-num v-39'>39&nbsp;</span>אִם־כֹּ֖חָהּ אָכַ֣לְתִּי בְלִי־כָ֑סֶף וְנֶ֖פֶשׁ בְּעָלֶ֣יהָ הִפָּֽחְתִּי׃ </span>
<span class='v JB31_40' data-id='JB31_40'><span class='v-num v-40'>40&nbsp;</span>תַּ֤חַת חִטָּ֨ה ׀ יֵ֥צֵא חֹ֗וחַ וְתַֽחַת־שְׂעֹרָ֥ה בָאְשָׁ֑ה תַּ֝֗מּוּ דִּבְרֵ֥י אִיֹּֽוב׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB30.html'>&#9664;</a>
<a class='home' href='index.html'>&#9776;</a>
<a class='next' href='JB32.html'>&#9654;</a>
</div></div>
</body></html>
