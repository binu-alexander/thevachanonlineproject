<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 15</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 15 </a>
<a class='prev' href='JB14.html'> &#9664; </a>
<a class='next' href='JB16.html'> &#9654; </a>
</div></div>
<div class='chapter section JB15 hbo JB ezra_sil' dir='rtl' data-id='JB15' data-nextid='JB16' data-previd='JB14' lang='hbo'> 

<div class='c'>15</div>
<div class='p'>
<span class='v JB15_1' data-id='JB15_1'><span class='verse1 v-num v-1'>1&nbsp;</span>וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃ </span>
<span class='v JB15_2' data-id='JB15_2'><span class='v-num v-2'>2&nbsp;</span>הֶֽחָכָ֗ם יַעֲנֶ֥ה דַֽעַת־ר֑וּחַ וִֽימַלֵּ֖א קָדִ֣ים בִּטְנֹֽו׃ </span>
<span class='v JB15_3' data-id='JB15_3'><span class='v-num v-3'>3&nbsp;</span>הֹוכֵ֣חַ בְּ֭דָבָר לֹ֣א יִסְכֹּ֑ון וּ֝מִלִּ֗ים לֹא־יֹועִ֥יל בָּֽם׃ </span>
<span class='v JB15_4' data-id='JB15_4'><span class='v-num v-4'>4&nbsp;</span>אַף־אַ֭תָּה תָּפֵ֣ר יִרְאָ֑ה וְתִגְרַ֥ע שִׂ֝יחָ֗ה לִפְנֵי־אֵֽל׃ </span>
<span class='v JB15_5' data-id='JB15_5'><span class='v-num v-5'>5&nbsp;</span>כִּ֤י יְאַלֵּ֣ף עֲוֹנְךָ֣ פִ֑יךָ וְ֝תִבְחַ֗ר לְשֹׁ֣ון עֲרוּמִֽים׃ </span>
<span class='v JB15_6' data-id='JB15_6'><span class='v-num v-6'>6&nbsp;</span>יַרְשִֽׁיעֲךָ֣ פִ֣יךָ וְלֹא־אָ֑נִי וּ֝שְׂפָתֶ֗יךָ יַעֲנוּ־בָֽךְ׃ </span>
<span class='v JB15_7' data-id='JB15_7'><span class='v-num v-7'>7&nbsp;</span>הֲרִאישֹׁ֣ון אָ֭דָם תִּוָּלֵ֑ד וְלִפְנֵ֖י גְבָעֹ֣ות חֹולָֽלְתָּ׃ </span>
<span class='v JB15_8' data-id='JB15_8'><span class='v-num v-8'>8&nbsp;</span>הַבְסֹ֣וד אֱלֹ֣והַ תִּשְׁמָ֑ע וְתִגְרַ֖ע אֵלֶ֣יךָ חָכְמָֽה׃ </span>
<span class='v JB15_9' data-id='JB15_9'><span class='v-num v-9'>9&nbsp;</span>מַה־יָּ֭דַעְתָּ וְלֹ֣א נֵדָ֑ע תָּ֝בִ֗ין וְֽלֹא־עִמָּ֥נוּ הֽוּא׃ </span>
<span class='v JB15_10' data-id='JB15_10'><span class='v-num v-10'>10&nbsp;</span>גַּם־שָׂ֣ב גַּם־יָשִׁ֣ישׁ בָּ֑נוּ כַּבִּ֖יר מֵאָבִ֣יךָ יָמִֽים׃ </span>
<span class='v JB15_11' data-id='JB15_11'><span class='v-num v-11'>11&nbsp;</span>הַמְעַ֣ט מִ֭מְּךָ תַּנְחֻמֹ֣ות אֵ֑ל וְ֝דָבָ֗ר לָאַ֥ט עִמָּֽךְ׃ </span>
<span class='v JB15_12' data-id='JB15_12'><span class='v-num v-12'>12&nbsp;</span>מַה־יִּקָּחֲךָ֥ לִבֶּ֑ךָ וּֽמַה־יִּרְזְמ֥וּן עֵינֶֽיךָ׃ </span>
<span class='v JB15_13' data-id='JB15_13'><span class='v-num v-13'>13&nbsp;</span>כִּֽי־תָשִׁ֣יב אֶל־אֵ֣ל רוּחֶ֑ךָ וְהֹצֵ֖אתָ מִפִּ֣יךָ מִלִּֽין׃ </span>
<span class='v JB15_14' data-id='JB15_14'><span class='v-num v-14'>14&nbsp;</span>מָֽה־אֱנֹ֥ושׁ כִּֽי־יִזְכֶּ֑ה וְכִֽי־יִ֝צְדַּ֗ק יְל֣וּד אִשָּֽׁה׃ </span>
<span class='v JB15_15' data-id='JB15_15'><span class='v-num v-15'>15&nbsp;</span>הֵ֣ן *בִּקְדֹשֹׁו (בִּ֭קְדֹשָׁיו) לֹ֣א יַאֲמִ֑ין וְ֝שָׁמַ֗יִם לֹא־זַכּ֥וּ בְעֵינָֽיו׃ </span>
<span class='v JB15_16' data-id='JB15_16'><span class='v-num v-16'>16&nbsp;</span>אַ֭ף כִּֽי־נִתְעָ֥ב וְֽנֶאֱלָ֑ח אִישׁ־שֹׁתֶ֖ה כַמַּ֣יִם עַוְלָֽה׃ </span>
<span class='v JB15_17' data-id='JB15_17'><span class='v-num v-17'>17&nbsp;</span>אֲחַוְךָ֥ שְֽׁמַֽע־לִ֑י וְזֶֽה־חָ֝זִ֗יתִי וַאֲסַפֵּֽרָה׃ </span>
<span class='v JB15_18' data-id='JB15_18'><span class='v-num v-18'>18&nbsp;</span>אֲשֶׁר־חֲכָמִ֥ים יַגִּ֑ידוּ וְלֹ֥א כִֽ֝חֲד֗וּ מֵאֲבֹותָֽם׃ </span>
<span class='v JB15_19' data-id='JB15_19'><span class='v-num v-19'>19&nbsp;</span>לָהֶ֣ם לְ֭בַדָּם נִתְּנָ֣ה הָאָ֑רֶץ וְלֹא־עָ֖בַר זָ֣ר בְּתֹוכָֽם׃ </span>
<span class='v JB15_20' data-id='JB15_20'><span class='v-num v-20'>20&nbsp;</span>כָּל־יְמֵ֣י רָ֭שָׁע ה֣וּא מִתְחֹולֵ֑ל וּמִסְפַּ֥ר שָׁ֝נִ֗ים נִצְפְּנ֥וּ לֶעָרִֽיץ׃ </span>
<span class='v JB15_21' data-id='JB15_21'><span class='v-num v-21'>21&nbsp;</span>קֹול־פְּחָדִ֥ים בְּאָזְנָ֑יו בַּ֝שָּׁלֹ֗ום שֹׁודֵ֥ד יְבֹואֶֽנּוּ׃ </span>
<span class='v JB15_22' data-id='JB15_22'><span class='v-num v-22'>22&nbsp;</span>לֹא־יַאֲמִ֣ין שׁ֭וּב מִנִּי־חֹ֑שֶׁךְ *וְצָפוּ (וְצָפ֖וּי) ה֣וּא אֱלֵי־חָֽרֶב׃ </span>
<span class='v JB15_23' data-id='JB15_23'><span class='v-num v-23'>23&nbsp;</span>נֹ֘דֵ֤ד ה֣וּא לַלֶּ֣חֶם אַיֵּ֑ה יָדַ֓ע ׀ כִּֽי־נָכֹ֖ון בְּיָדֹ֣ו יֹֽום־חֹֽשֶׁךְ׃ </span>
<span class='v JB15_24' data-id='JB15_24'><span class='v-num v-24'>24&nbsp;</span>יְֽ֭בַעֲתֻהוּ צַ֣ר וּמְצוּקָ֑ה תִּ֝תְקְפֵ֗הוּ כְּמֶ֤לֶךְ ׀ עָתִ֬יד לַכִּידֹֽור׃ </span>
<span class='v JB15_25' data-id='JB15_25'><span class='v-num v-25'>25&nbsp;</span>כִּֽי־נָטָ֣ה אֶל־אֵ֣ל יָדֹ֑ו וְאֶל־שַׁ֝דַּ֗י יִתְגַּבָּֽר׃ </span>
<span class='v JB15_26' data-id='JB15_26'><span class='v-num v-26'>26&nbsp;</span>יָר֣וּץ אֵלָ֣יו בְּצַוָּ֑אר בַּ֝עֲבִ֗י גַּבֵּ֥י מָֽגִנָּֽיו׃ </span>
<span class='v JB15_27' data-id='JB15_27'><span class='v-num v-27'>27&nbsp;</span>כִּֽי־כִסָּ֣ה פָנָ֣יו בְּחֶלְבֹּ֑ו וַיַּ֖עַשׂ פִּימָ֣ה עֲלֵי־כָֽסֶל׃ </span>
<span class='v JB15_28' data-id='JB15_28'><span class='v-num v-28'>28&nbsp;</span>וַיִּשְׁכֹּ֤ון ׀ עָ֘רִ֤ים נִכְחָדֹ֗ות בָּ֭תִּים לֹא־יֵ֣שְׁבוּ לָ֑מֹו אֲשֶׁ֖ר הִתְעַתְּד֣וּ לְגַלִּֽים׃ </span>
<span class='v JB15_29' data-id='JB15_29'><span class='v-num v-29'>29&nbsp;</span>לֹֽא־יֶ֖עְשַׁר וְלֹא־יָק֣וּם חֵילֹ֑ו וְלֹֽא־יִטֶּ֖ה לָאָ֣רֶץ מִנְלָֽם׃ </span>
<span class='v JB15_30' data-id='JB15_30'><span class='v-num v-30'>30&nbsp;</span>לֹֽא־יָס֨וּר ׀ מִנִּי־חֹ֗שֶׁךְ יֹֽ֭נַקְתֹּו תְּיַבֵּ֣שׁ שַׁלְהָ֑בֶת וְ֝יָס֗וּר בְּר֣וּחַ פִּֽיו׃ </span>
<span class='v JB15_31' data-id='JB15_31'><span class='v-num v-31'>31&nbsp;</span>אַל־יַאֲמֵ֣ן *בַּשֹּׁו (בַּשָּׁ֣יו) נִתְעָ֑ה כִּי־שָׁ֝֗וְא תִּהְיֶ֥ה תְמוּרָתֹֽו׃ </span>
<span class='v JB15_32' data-id='JB15_32'><span class='v-num v-32'>32&nbsp;</span>בְּֽלֹא־יֹ֭ומֹו תִּמָּלֵ֑א וְ֝כִפָּתֹ֗ו לֹ֣א רַעֲנָֽנָה׃ </span>
<span class='v JB15_33' data-id='JB15_33'><span class='v-num v-33'>33&nbsp;</span>יַחְמֹ֣ס כַּגֶּ֣פֶן בִּסְרֹ֑ו וְיַשְׁלֵ֥ךְ כַּ֝זַּ֗יִת נִצָּתֹֽו׃ </span>
<span class='v JB15_34' data-id='JB15_34'><span class='v-num v-34'>34&nbsp;</span>כִּֽי־עֲדַ֣ת חָנֵ֣ף גַּלְמ֑וּד וְ֝אֵ֗שׁ אָכְלָ֥ה אָֽהֳלֵי־שֹֽׁחַד׃ </span>
<span class='v JB15_35' data-id='JB15_35'><span class='v-num v-35'>35&nbsp;</span>הָרֹ֣ה עָ֭מָל וְיָ֣לֹד אָ֑וֶן וּ֝בִטְנָ֗ם תָּכִ֥ין מִרְמָֽה׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB14.html'>&#9664;</a>
<a class='home' href='index.html'>&#9776;</a>
<a class='next' href='JB16.html'>&#9654;</a>
</div></div>
</body></html>
