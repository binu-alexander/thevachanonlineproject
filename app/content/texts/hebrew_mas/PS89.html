<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 89</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 89 </a>
<a class='prev' href='PS88.html'> &#9664; </a>
<a class='next' href='PS90.html'> &#9654; </a>
</div></div>
<div class='chapter section PS89 hbo PS ezra_sil' dir='rtl' data-id='PS89' data-nextid='PS90' data-previd='PS88' lang='hbo'> 

<div class='c'> 89</div>
<div class='p'>
<span class='v PS89_1' data-id='PS89_1'><span class='verse1 v-num v-1'>1&nbsp;</span>מַ֝שְׂכִּ֗יל לְאֵיתָ֥ן הָֽאֶזְרָחִֽי׃ </span>
<span class='v PS89_2' data-id='PS89_2'><span class='v-num v-2'>2&nbsp;</span>חַֽסְדֵ֣י יְ֭הוָה עֹולָ֣ם אָשִׁ֑ירָה לְדֹ֥ר וָדֹ֓ר ׀ אֹודִ֖יעַ אֱמוּנָתְךָ֣ בְּפִֽי׃ </span>
<span class='v PS89_3' data-id='PS89_3'><span class='v-num v-3'>3&nbsp;</span>כִּֽי־אָמַ֗רְתִּי עֹ֭ולָם חֶ֣סֶד יִבָּנֶ֑ה שָׁמַ֓יִם ׀ תָּכִ֖ן אֱמוּנָתְךָ֣ בָהֶֽם׃ </span>
<span class='v PS89_4' data-id='PS89_4'><span class='v-num v-4'>4&nbsp;</span>כָּרַ֣תִּֽי בְ֭רִית לִבְחִירִ֑י נִ֝שְׁבַּ֗עְתִּי לְדָוִ֥ד עַבְדִּֽי׃ </span>
<span class='v PS89_5' data-id='PS89_5'><span class='v-num v-5'>5&nbsp;</span>עַד־עֹ֭ולָם אָכִ֣ין זַרְעֶ֑ךָ וּבָנִ֨יתִי לְדֹר־וָדֹ֖ור כִּסְאֲךָ֣ סֶֽלָה׃ </span>
<span class='v PS89_6' data-id='PS89_6'><span class='v-num v-6'>6&nbsp;</span>וְיֹ֘וד֤וּ שָׁמַ֣יִם פִּלְאֲךָ֣ יְהוָ֑ה אַף־אֱ֝מֽוּנָתְךָ֗ בִּקְהַ֥ל קְדֹשִֽׁים׃ </span>
<span class='v PS89_7' data-id='PS89_7'><span class='v-num v-7'>7&nbsp;</span>כִּ֤י מִ֣י בַ֭שַּׁחַק יַעֲרֹ֣ךְ לַיהוָ֑ה יִדְמֶ֥ה לַ֝יהוָ֗ה בִּבְנֵ֥י אֵלִים׃ </span>
<span class='v PS89_8' data-id='PS89_8'><span class='v-num v-8'>8&nbsp;</span>אֵ֣ל נַ֭עֲרָץ בְּסֹוד־קְדֹשִׁ֣ים רַבָּ֑ה וְ֝נֹורָ֗א עַל־כָּל־סְבִיבָֽיו׃ </span>
<span class='v PS89_9' data-id='PS89_9'><span class='v-num v-9'>9&nbsp;</span>יְהוָ֤ה ׀ אֱלֹ֘הֵ֤י צְבָאֹ֗ות מִֽי־כָֽמֹ֖וךָ חֲסִ֥ין ׀ יָ֑הּ וֶ֝אֱמֽוּנָתְךָ֗ סְבִיבֹותֶֽיךָ׃ </span>
<span class='v PS89_10' data-id='PS89_10'><span class='v-num v-10'>10&nbsp;</span>אַתָּ֣ה מֹ֭ושֵׁל בְּגֵא֣וּת הַיָּ֑ם בְּשֹׂ֥וא גַ֝לָּ֗יו אַתָּ֥ה תְשַׁבְּחֵֽם׃ </span>
<span class='v PS89_11' data-id='PS89_11'><span class='v-num v-11'>11&nbsp;</span>אַתָּ֤ה דִכִּ֣אתָ כֶחָלָ֣ל רָ֑הַב בִּזְרֹ֥ועַ עֻ֝זְּךָ֗ פִּזַּ֥רְתָּ אֹויְבֶֽיךָ׃ </span>
<span class='v PS89_12' data-id='PS89_12'><span class='v-num v-12'>12&nbsp;</span>לְךָ֣ שָׁ֭מַיִם אַף־לְךָ֥ אָ֑רֶץ תֵּבֵ֥ל וּ֝מְלֹאָ֗הּ אַתָּ֥ה יְסַדְתָּֽם׃ </span>
<span class='v PS89_13' data-id='PS89_13'><span class='v-num v-13'>13&nbsp;</span>צָפֹ֣ון וְ֭יָמִין אַתָּ֣ה בְרָאתָ֑ם תָּבֹ֥ור וְ֝חֶרְמֹ֗ון בְּשִׁמְךָ֥ יְרַנֵּֽנוּ׃ </span>
<span class='v PS89_14' data-id='PS89_14'><span class='v-num v-14'>14&nbsp;</span>לְךָ֣ זְ֭רֹועַ עִם־גְּבוּרָ֑ה תָּעֹ֥ז יָ֝דְךָ֗ תָּר֥וּם יְמִינֶֽךָ׃ </span>
<span class='v PS89_15' data-id='PS89_15'><span class='v-num v-15'>15&nbsp;</span>צֶ֣דֶק וּ֭מִשְׁפָּט מְכֹ֣ון כִּסְאֶ֑ךָ חֶ֥סֶד וֶ֝אֱמֶ֗ת יְֽקַדְּמ֥וּ פָנֶֽיךָ׃ </span>
<span class='v PS89_16' data-id='PS89_16'><span class='v-num v-16'>16&nbsp;</span>אַשְׁרֵ֣י הָ֭עָם יֹודְעֵ֣י תְרוּעָ֑ה יְ֝הוָ֗ה בְּֽאֹור־פָּנֶ֥יךָ יְהַלֵּכֽוּן׃ </span>
<span class='v PS89_17' data-id='PS89_17'><span class='v-num v-17'>17&nbsp;</span>בְּ֭שִׁמְךָ יְגִיל֣וּן כָּל־הַיֹּ֑ום וּבְצִדְקָתְךָ֥ יָרֽוּמוּ׃ </span>
<span class='v PS89_18' data-id='PS89_18'><span class='v-num v-18'>18&nbsp;</span>כִּֽי־תִפְאֶ֣רֶת עֻזָּ֣מֹו אָ֑תָּה וּ֝בִרְצֹנְךָ֗ *תָּרִים (תָּר֥וּם) קַרְנֵֽנוּ׃ </span>
<span class='v PS89_19' data-id='PS89_19'><span class='v-num v-19'>19&nbsp;</span>כִּ֣י לַֽ֭יהוָה מָֽגִנֵּ֑נוּ וְלִקְדֹ֖ושׁ יִשְׂרָאֵ֣ל מַלְכֵּֽנוּ׃ </span>
<span class='v PS89_20' data-id='PS89_20'><span class='v-num v-20'>20&nbsp;</span>אָ֤ז דִּבַּ֥רְתָּֽ־בְחָ֡זֹון לַֽחֲסִידֶ֗יךָ וַתֹּ֗אמֶר שִׁוִּ֣יתִי עֵ֭זֶר עַל־גִּבֹּ֑ור הֲרִימֹ֖ותִי בָח֣וּר מֵעָֽם׃ </span>
<span class='v PS89_21' data-id='PS89_21'><span class='v-num v-21'>21&nbsp;</span>מָ֭צָאתִי דָּוִ֣ד עַבְדִּ֑י בְּשֶׁ֖מֶן קָדְשִׁ֣י מְשַׁחְתִּֽיו׃ </span>
<span class='v PS89_22' data-id='PS89_22'><span class='v-num v-22'>22&nbsp;</span>אֲשֶׁ֣ר יָ֭דִי תִּכֹּ֣ון עִמֹּ֑ו אַף־זְרֹועִ֥י תְאַמְּצֶֽנּוּ׃ </span>
<span class='v PS89_23' data-id='PS89_23'><span class='v-num v-23'>23&nbsp;</span>לֹֽא־יַשִּׁ֣א אֹויֵ֣ב בֹּ֑ו וּבֶן־עַ֝וְלָ֗ה לֹ֣א יְעַנֶּֽנּוּ׃ </span>
<span class='v PS89_24' data-id='PS89_24'><span class='v-num v-24'>24&nbsp;</span>וְכַתֹּותִ֣י מִפָּנָ֣יו צָרָ֑יו וּמְשַׂנְאָ֥יו אֶגֹּֽוף׃ </span>
<span class='v PS89_25' data-id='PS89_25'><span class='v-num v-25'>25&nbsp;</span>וֶֽאֶֽמוּנָתִ֣י וְחַסְדִּ֣י עִמֹּ֑ו וּ֝בִשְׁמִ֗י תָּר֥וּם קַרְנֹֽו׃ </span>
<span class='v PS89_26' data-id='PS89_26'><span class='v-num v-26'>26&nbsp;</span>וְשַׂמְתִּ֣י בַיָּ֣ם יָדֹ֑ו וּֽבַנְּהָרֹ֥ות יְמִינֹֽו׃ </span>
<span class='v PS89_27' data-id='PS89_27'><span class='v-num v-27'>27&nbsp;</span>ה֣וּא יִ֭קְרָאֵנִי אָ֣בִי אָ֑תָּה אֵ֝לִ֗י וְצ֣וּר יְשׁוּעָתִֽי׃ </span>
<span class='v PS89_28' data-id='PS89_28'><span class='v-num v-28'>28&nbsp;</span>אַף־אָ֭נִי בְּכֹ֣ור אֶתְּנֵ֑הוּ עֶ֝לְיֹ֗ון לְמַלְכֵי־אָֽרֶץ׃ </span>
<span class='v PS89_29' data-id='PS89_29'><span class='v-num v-29'>29&nbsp;</span>לְ֭עֹולָ֗ם *אֶשְׁמֹור־ (אֶשְׁמָר)־לֹ֣ו חַסְדִּ֑י וּ֝בְרִיתִ֗י נֶאֱמֶ֥נֶת לֹֽו׃ </span>
<span class='v PS89_30' data-id='PS89_30'><span class='v-num v-30'>30&nbsp;</span>וְשַׂמְתִּ֣י לָעַ֣ד זַרְעֹ֑ו וְ֝כִסְאֹ֗ו כִּימֵ֥י שָׁמָֽיִם׃ </span>
<span class='v PS89_31' data-id='PS89_31'><span class='v-num v-31'>31&nbsp;</span>אִם־יַֽעַזְב֣וּ בָ֭נָיו תֹּורָתִ֑י וּ֝בְמִשְׁפָּטַ֗י לֹ֣א יֵלֵכֽוּן׃ </span>
<span class='v PS89_32' data-id='PS89_32'><span class='v-num v-32'>32&nbsp;</span>אִם־חֻקֹּתַ֥י יְחַלֵּ֑לוּ וּ֝מִצְוֹתַ֗י לֹ֣א יִשְׁמֹֽרוּ׃ </span>
<span class='v PS89_33' data-id='PS89_33'><span class='v-num v-33'>33&nbsp;</span>וּפָקַדְתִּ֣י בְשֵׁ֣בֶט פִּשְׁעָ֑ם וּבִנְגָעִ֥ים עֲוֹנָֽם׃ </span>
<span class='v PS89_34' data-id='PS89_34'><span class='v-num v-34'>34&nbsp;</span>וְ֭חַסְדִּי לֹֽא־אָפִ֣יר מֵֽעִמֹּ֑ו וְלֹֽא־אֲ֝שַׁקֵּ֗ר בֶּאֱמוּנָתִֽי׃ </span>
<span class='v PS89_35' data-id='PS89_35'><span class='v-num v-35'>35&nbsp;</span>לֹא־אֲחַלֵּ֥ל בְּרִיתִ֑י וּמֹוצָ֥א שְׂ֝פָתַ֗י לֹ֣א אֲשַׁנֶּֽה׃ </span>
<span class='v PS89_36' data-id='PS89_36'><span class='v-num v-36'>36&nbsp;</span>אַ֭חַת נִשְׁבַּ֣עְתִּי בְקָדְשִׁ֑י אִֽם־לְדָוִ֥ד אֲכַזֵּֽב׃ </span>
<span class='v PS89_37' data-id='PS89_37'><span class='v-num v-37'>37&nbsp;</span>זַ֭רְעֹו לְעֹולָ֣ם יִהְיֶ֑ה וְכִסְאֹ֖ו כַשֶּׁ֣מֶשׁ נֶגְדִּֽי׃ </span>
<span class='v PS89_38' data-id='PS89_38'><span class='v-num v-38'>38&nbsp;</span>כְּ֭יָרֵחַ יִכֹּ֣ון עֹולָ֑ם וְעֵ֥ד בַּ֝שַּׁ֗חַק נֶאֱמָ֥ן סֶֽלָה׃ </span>
<span class='v PS89_39' data-id='PS89_39'><span class='v-num v-39'>39&nbsp;</span>וְאַתָּ֣ה זָ֭נַחְתָּ וַתִּמְאָ֑ס הִ֝תְעַבַּ֗רְתָּ עִם־מְשִׁיחֶֽךָ׃ </span>
<span class='v PS89_40' data-id='PS89_40'><span class='v-num v-40'>40&nbsp;</span>נֵ֭אַרְתָּה בְּרִ֣ית עַבְדֶּ֑ךָ חִלַּ֖לְתָּ לָאָ֣רֶץ נִזְרֹֽו׃ </span>
<span class='v PS89_41' data-id='PS89_41'><span class='v-num v-41'>41&nbsp;</span>פָּרַ֥צְתָּ כָל־גְּדֵרֹתָ֑יו שַׂ֖מְתָּ מִבְצָרָ֣יו מְחִתָּה׃ </span>
<span class='v PS89_42' data-id='PS89_42'><span class='v-num v-42'>42&nbsp;</span>שַׁ֭סֻּהוּ כָּל־עֹ֣בְרֵי דָ֑רֶךְ הָיָ֥ה חֶ֝רְפָּ֗ה לִשְׁכֵנֽ͏ָיו׃ </span>
<span class='v PS89_43' data-id='PS89_43'><span class='v-num v-43'>43&nbsp;</span>הֲ֭רִימֹותָ יְמִ֣ין צָרָ֑יו הִ֝שְׂמַ֗חְתָּ כָּל־אֹויְבָֽיו׃ </span>
<span class='v PS89_44' data-id='PS89_44'><span class='v-num v-44'>44&nbsp;</span>אַף־תָּ֭שִׁיב צ֣וּר חַרְבֹּ֑ו וְלֹ֥א הֲ֝קֵימֹתֹ֗ו בַּמִּלְחָמָֽה׃ </span>
<span class='v PS89_45' data-id='PS89_45'><span class='v-num v-45'>45&nbsp;</span>הִשְׁבַּ֥תָּ מִטְּהָרֹ֑ו וְ֝כִסְאֹ֗ו לָאָ֥רֶץ מִגַּֽרְתָּה׃ </span>
<span class='v PS89_46' data-id='PS89_46'><span class='v-num v-46'>46&nbsp;</span>הִ֭קְצַרְתָּ יְמֵ֣י עֲלוּמָ֑יו הֶֽעֱטִ֨יתָ עָלָ֖יו בּוּשָׁ֣ה סֶֽלָה׃ </span>
<span class='v PS89_47' data-id='PS89_47'><span class='v-num v-47'>47&nbsp;</span>עַד־מָ֣ה יְ֭הוָה תִּסָּתֵ֣ר לָנֶ֑צַח תִּבְעַ֖ר כְּמֹו־אֵ֣שׁ חֲמָתֶֽךָ׃ </span>
<span class='v PS89_48' data-id='PS89_48'><span class='v-num v-48'>48&nbsp;</span>זְכָר־אֲנִ֥י מֶה־חָ֑לֶד עַל־מַה־שָּׁ֝֗וְא בָּרָ֥אתָ כָל־בְּנֵי־אָדָֽם׃ </span>
<span class='v PS89_49' data-id='PS89_49'><span class='v-num v-49'>49&nbsp;</span>מִ֤י גֶ֣בֶר יִֽ֭חְיֶה וְלֹ֣א יִרְאֶה־מָּ֑וֶת יְמַלֵּ֨ט נַפְשֹׁ֖ו מִיַּד־שְׁאֹ֣ול סֶֽלָה׃ </span>
<span class='v PS89_50' data-id='PS89_50'><span class='v-num v-50'>50&nbsp;</span>אַיֵּ֤ה ׀ חֲסָדֶ֖יךָ הָרִאשֹׁנִ֥ים ׀ אֲדֹנָ֑י נִשְׁבַּ֥עְתָּ לְ֝דָוִ֗ד בֶּאֱמוּנָתֶֽךָ׃ </span>
<span class='v PS89_51' data-id='PS89_51'><span class='v-num v-51'>51&nbsp;</span>זְכֹ֣ר אֲ֭דֹנָי חֶרְפַּ֣ת עֲבָדֶ֑יךָ שְׂאֵתִ֥י בְ֝חֵיקִ֗י כָּל־רַבִּ֥ים עַמִּֽים׃ </span>
<span class='v PS89_52' data-id='PS89_52'><span class='v-num v-52'>52&nbsp;</span>אֲשֶׁ֤ר חֵרְפ֖וּ אֹויְבֶ֥יךָ ׀ יְהוָ֑ה אֲשֶׁ֥ר חֵ֝רְפ֗וּ עִקְּבֹ֥ות מְשִׁיחֶֽךָ׃ </span>
<span class='v PS89_53' data-id='PS89_53'><span class='v-num v-53'>53&nbsp;</span>בָּר֖וּךְ יְהוָ֥ה לְ֝עֹולָ֗ם אָ֘מֵ֥ן ׀ וְאָמֵֽן׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS88.html'>&#9664;</a>
<a class='home' href='index.html'>&#9776;</a>
<a class='next' href='PS90.html'>&#9654;</a>
</div></div>
</body></html>
