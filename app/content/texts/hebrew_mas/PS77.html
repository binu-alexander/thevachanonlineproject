<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 77</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 77 </a>
<a class='prev' href='PS76.html'> &#9664; </a>
<a class='next' href='PS78.html'> &#9654; </a>
</div></div>
<div class='chapter section PS77 hbo PS ezra_sil' dir='rtl' data-id='PS77' data-nextid='PS78' data-previd='PS76' lang='hbo'> 

<br><div class='c'> 77</div>
<div class='p'>
<span class='v PS77_1' data-id='PS77_1'><span class='verse1 v-num v-1'>1&nbsp;</span>לַמְנַצֵּ֥חַ עַֽל־*יְדִיתוּן (יְדוּת֗וּן) לְאָסָ֥ף מִזְמֹֽור׃ </span>
<span class='v PS77_2' data-id='PS77_2'><span class='v-num v-2'>2&nbsp;</span>קֹולִ֣י אֶל־אֱלֹהִ֣ים וְאֶצְעָ֑קָה קֹולִ֥י אֶל־אֱ֝לֹהִ֗ים וְהַאֲזִ֥ין אֵלָֽי׃ </span>
<span class='v PS77_3' data-id='PS77_3'><span class='v-num v-3'>3&nbsp;</span>בְּיֹ֥ום צָרָתִי֮ אֲדֹנָ֪י דָּ֫רָ֥שְׁתִּי יָדִ֤י ׀ לַ֣יְלָה נִ֭גְּרָה וְלֹ֣א תָפ֑וּג מֵאֲנָ֖ה הִנָּחֵ֣ם נַפְשִֽׁי׃ </span>
<span class='v PS77_4' data-id='PS77_4'><span class='v-num v-4'>4&nbsp;</span>אֶזְכְּרָ֣ה אֱלֹהִ֣ים וְאֶֽהֱמָיָ֑ה אָשִׂ֓יחָה ׀ וְתִתְעַטֵּ֖ף רוּחִ֣י סֶֽלָה׃ </span>
<span class='v PS77_5' data-id='PS77_5'><span class='v-num v-5'>5&nbsp;</span>אָ֭חַזְתָּ שְׁמֻרֹ֣ות עֵינָ֑י נִ֝פְעַ֗מְתִּי וְלֹ֣א אֲדַבֵּֽר׃ </span>
<span class='v PS77_6' data-id='PS77_6'><span class='v-num v-6'>6&nbsp;</span>חִשַּׁ֣בְתִּי יָמִ֣ים מִקֶּ֑דֶם שְׁ֝נֹ֗ות עֹולָמִֽים׃ </span>
<span class='v PS77_7' data-id='PS77_7'><span class='v-num v-7'>7&nbsp;</span>אֶֽזְכְּרָ֥ה נְגִינָתִ֗י בַּ֫לָּ֥יְלָה עִם־לְבָבִ֥י אָשִׂ֑יחָה וַיְחַפֵּ֥שׂ רוּחִֽי׃ </span>
<span class='v PS77_8' data-id='PS77_8'><span class='v-num v-8'>8&nbsp;</span>הַֽ֭לְעֹולָמִים יִזְנַ֥ח ׀ אֲדֹנָ֑י וְלֹֽא־יֹסִ֖יף לִרְצֹ֣ות עֹֽוד׃ </span>
<span class='v PS77_9' data-id='PS77_9'><span class='v-num v-9'>9&nbsp;</span>הֶאָפֵ֣ס לָנֶ֣צַח חַסְדֹּ֑ו גָּ֥מַר אֹ֝֗מֶר לְדֹ֣ר וָדֹֽר׃ </span>
<span class='v PS77_10' data-id='PS77_10'><span class='v-num v-10'>10&nbsp;</span>הֲשָׁכַ֣ח חַנֹּ֣ות אֵ֑ל אִם־קָפַ֥ץ בְּ֝אַ֗ף רַחֲמָ֥יו סֶֽלָה׃ </span>
<span class='v PS77_11' data-id='PS77_11'><span class='v-num v-11'>11&nbsp;</span>וָ֭אֹמַר חַלֹּ֣ותִי הִ֑יא שְׁ֝נֹ֗ות יְמִ֣ין עֶלְיֹֽון׃ </span>
<span class='v PS77_12' data-id='PS77_12'><span class='v-num v-12'>12&nbsp;</span>*אַזְכִּיר (אֶזְכֹּ֥ור) מַֽעַלְלֵי־יָ֑הּ כִּֽי־אֶזְכְּרָ֖ה מִקֶּ֣דֶם פִּלְאֶֽךָ׃ </span>
<span class='v PS77_13' data-id='PS77_13'><span class='v-num v-13'>13&nbsp;</span>וְהָגִ֥יתִי בְכָל־פָּעֳלֶ֑ךָ וּֽבַעֲלִ֖ילֹותֶ֣יךָ אָשִֽׂיחָה׃ </span>
<span class='v PS77_14' data-id='PS77_14'><span class='v-num v-14'>14&nbsp;</span>אֱ֭לֹהִים בַּקֹּ֣דֶשׁ דַּרְכֶּ֑ךָ מִי־אֵ֥ל גָּ֝דֹ֗ול כֵּֽאלֹהִֽים׃ </span>
<span class='v PS77_15' data-id='PS77_15'><span class='v-num v-15'>15&nbsp;</span>אַתָּ֣ה הָ֭אֵל עֹ֣שֵׂה פֶ֑לֶא הֹודַ֖עְתָּ בָעַמִּ֣ים עֻזֶּֽךָ׃ </span>
<span class='v PS77_16' data-id='PS77_16'><span class='v-num v-16'>16&nbsp;</span>גָּאַ֣לְתָּ בִּזְרֹ֣ועַ עַמֶּ֑ךָ בְּנֵי־יַעֲקֹ֖ב וְיֹוסֵ֣ף סֶֽלָה׃ </span>
<span class='v PS77_17' data-id='PS77_17'><span class='v-num v-17'>17&nbsp;</span>רָ֘א֤וּךָ מַּ֨יִם ׀ אֱ‍ֽלֹהִ֗ים רָא֣וּךָ מַּ֣יִם יָחִ֑ילוּ אַ֝֗ף יִרְגְּז֥וּ תְהֹמֹֽות׃ </span>
<span class='v PS77_18' data-id='PS77_18'><span class='v-num v-18'>18&nbsp;</span>זֹ֤רְמוּ מַ֨יִם ׀ עָבֹ֗ות קֹ֖ול נָתְנ֣וּ שְׁחָקִ֑ים אַף־חֲ֝צָצֶ֗יךָ יִתְהַלָּֽכוּ׃ </span>
<span class='v PS77_19' data-id='PS77_19'><span class='v-num v-19'>19&nbsp;</span>קֹ֤ול רַעַמְךָ֨ ׀ בַּגַּלְגַּ֗ל הֵאִ֣ירוּ בְרָקִ֣ים תֵּבֵ֑ל רָגְזָ֖ה וַתִּרְעַ֣שׁ הָאָֽרֶץ׃ </span>
<span class='v PS77_20' data-id='PS77_20'><span class='v-num v-20'>20&nbsp;</span>בַּיָּ֤ם דַּרְכֶּ֗ךָ *וּשְׁבִילֶיךָ (וּֽ֭שְׁבִֽילְךָ) בְּמַ֣יִם רַבִּ֑ים וְ֝עִקְּבֹותֶ֗יךָ לֹ֣א נֹדָֽעוּ׃ </span>
<span class='v PS77_21' data-id='PS77_21'><span class='v-num v-21'>21&nbsp;</span>נָחִ֣יתָ כַצֹּ֣אן עַמֶּ֑ךָ בְּֽיַד־מֹשֶׁ֥ה וְאַהֲרֹֽן׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS76.html'>&#9664;</a>
<a class='home' href='index.html'>&#9776;</a>
<a class='next' href='PS78.html'>&#9654;</a>
</div></div>
</body></html>
