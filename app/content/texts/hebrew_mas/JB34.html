<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 34</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 34 </a>
<a class='prev' href='JB33.html'> &#9664; </a>
<a class='next' href='JB35.html'> &#9654; </a>
</div></div>
<div class='chapter section JB34 hbo JB ezra_sil' dir='rtl' data-id='JB34' data-nextid='JB35' data-previd='JB33' lang='hbo'> 

<div class='c'>34</div>
<div class='p'>
<span class='v JB34_1' data-id='JB34_1'><span class='verse1 v-num v-1'>1&nbsp;</span>וַיַּ֥עַן אֱלִיה֗וּא וַיֹּאמַֽר׃ </span>
<span class='v JB34_2' data-id='JB34_2'><span class='v-num v-2'>2&nbsp;</span>שִׁמְע֣וּ חֲכָמִ֣ים מִלָּ֑י וְ֝יֹדְעִ֗ים הַאֲזִ֥ינוּ לִֽי׃ </span>
<span class='v JB34_3' data-id='JB34_3'><span class='v-num v-3'>3&nbsp;</span>כִּי־אֹ֭זֶן מִלִּ֣ין תִּבְחָ֑ן וְ֝חֵ֗ךְ יִטְעַ֥ם לֶאֱכֹֽל׃ </span>
<span class='v JB34_4' data-id='JB34_4'><span class='v-num v-4'>4&nbsp;</span>מִשְׁפָּ֥ט נִבְחֲרָה־לָּ֑נוּ נֵדְעָ֖ה בֵינֵ֣ינוּ מַה־טֹּֽוב׃ </span>
<span class='v JB34_5' data-id='JB34_5'><span class='v-num v-5'>5&nbsp;</span>כִּֽי־אָ֭מַר אִיֹּ֣וב צָדַ֑קְתִּי וְ֝אֵ֗ל הֵסִ֥יר מִשְׁפָּטִֽי׃ </span>
<span class='v JB34_6' data-id='JB34_6'><span class='v-num v-6'>6&nbsp;</span>עַל־מִשְׁפָּטִ֥י אֲכַזֵּ֑ב אָנ֖וּשׁ חִצִּ֣י בְלִי־פָֽשַׁע׃ </span>
<span class='v JB34_7' data-id='JB34_7'><span class='v-num v-7'>7&nbsp;</span>מִי־גֶ֥בֶר כְּאִיֹּ֑וב יִֽשְׁתֶּה־לַּ֥עַג כַּמָּֽיִם׃ </span>
<span class='v JB34_8' data-id='JB34_8'><span class='v-num v-8'>8&nbsp;</span>וְאָרַ֣ח לְ֭חֶבְרָה עִם־פֹּ֣עֲלֵי אָ֑וֶן וְ֝לָלֶ֗כֶת עִם־אַנְשֵׁי־רֶֽשַׁע׃ </span>
<span class='v JB34_9' data-id='JB34_9'><span class='v-num v-9'>9&nbsp;</span>כִּֽי־אָ֭מַר לֹ֣א יִסְכָּן־גָּ֑בֶר בִּ֝רְצֹתֹ֗ו עִם־אֱלֹהִֽים׃ </span>
<span class='v JB34_10' data-id='JB34_10'><span class='v-num v-10'>10&nbsp;</span>לָכֵ֤ן ׀ אַ֥נֲשֵׁ֥י לֵבָ֗ב שִׁמְע֫וּ לִ֥י חָלִ֖לָה לָאֵ֥ל מֵרֶ֗שַׁע וְשַׁדַּ֥י מֵעָֽוֶל׃ </span>
<span class='v JB34_11' data-id='JB34_11'><span class='v-num v-11'>11&nbsp;</span>כִּ֤י פֹ֣עַל אָ֭דָם יְשַׁלֶּם־לֹ֑ו וּֽכְאֹ֥רַח אִ֝֗ישׁ יַמְצִאֶֽנּוּ׃ </span>
<span class='v JB34_12' data-id='JB34_12'><span class='v-num v-12'>12&nbsp;</span>אַף־אָמְנָ֗ם אֵ֥ל לֹֽא־יַרְשִׁ֑יעַ וְ֝שַׁדַּ֗י לֹֽא־יְעַוֵּ֥ת מִשְׁפָּֽט׃ </span>
<span class='v JB34_13' data-id='JB34_13'><span class='v-num v-13'>13&nbsp;</span>מִֽי־פָקַ֣ד עָלָ֣יו אָ֑רְצָה וּמִ֥י שָׂ֝֗ם תֵּבֵ֥ל כֻּלָּֽהּ׃ </span>
<span class='v JB34_14' data-id='JB34_14'><span class='v-num v-14'>14&nbsp;</span>אִם־יָשִׂ֣ים אֵלָ֣יו לִבֹּ֑ו רוּחֹ֥ו וְ֝נִשְׁמָתֹ֗ו אֵלָ֥יו יֶאֱסֹֽף׃ </span>
<span class='v JB34_15' data-id='JB34_15'><span class='v-num v-15'>15&nbsp;</span>יִגְוַ֣ע כָּל־בָּשָׂ֣ר יָ֑חַד וְ֝אָדָ֗ם עַל־עָפָ֥ר יָשֽׁוּב׃ </span>
<span class='v JB34_16' data-id='JB34_16'><span class='v-num v-16'>16&nbsp;</span>וְאִם־בִּ֥ינָה שִׁמְעָה־זֹּ֑את הַ֝אֲזִ֗ינָה לְקֹ֣ול מִלָּֽי׃ </span>
<span class='v JB34_17' data-id='JB34_17'><span class='v-num v-17'>17&nbsp;</span>הַאַ֬ף שֹׂונֵ֣א מִשְׁפָּ֣ט יַחֲבֹ֑ושׁ וְאִם־צַדִּ֖יק כַּבִּ֣יר תַּרְשִֽׁיעַ׃ </span>
<span class='v JB34_18' data-id='JB34_18'><span class='v-num v-18'>18&nbsp;</span>הַאֲמֹ֣ר לְמֶ֣לֶךְ בְּלִיָּ֑עַל רָ֝שָׁ֗ע אֶל־נְדִיבִֽים׃ </span>
<span class='v JB34_19' data-id='JB34_19'><span class='v-num v-19'>19&nbsp;</span>אֲשֶׁ֤ר לֹֽא־נָשָׂ֨א ׀ פְּנֵ֥י שָׂרִ֗ים וְלֹ֣א נִכַּר־שֹׁ֖ועַ לִפְנֵי־דָ֑ל כִּֽי־מַעֲשֵׂ֖ה יָדָ֣יו כֻּלָּֽם׃ </span>
<span class='v JB34_20' data-id='JB34_20'><span class='v-num v-20'>20&nbsp;</span>רֶ֤גַע ׀ יָמֻתוּ֮ וַחֲצֹ֪ות לָ֥יְלָה יְגֹעֲשׁ֣וּ עָ֣ם וְיַעֲבֹ֑רוּ וְיָסִ֥ירוּ אַ֝בִּ֗יר לֹ֣א בְיָֽד׃ </span>
<span class='v JB34_21' data-id='JB34_21'><span class='v-num v-21'>21&nbsp;</span>כִּי־עֵ֭ינָיו עַל־דַּרְכֵי־אִ֑ישׁ וְֽכָל־צְעָדָ֥יו יִרְאֶֽה׃ </span>
<span class='v JB34_22' data-id='JB34_22'><span class='v-num v-22'>22&nbsp;</span>אֵֽין־חֹ֖שֶׁךְ וְאֵ֣ין צַלְמָ֑וֶת לְהִסָּ֥תֶר שָׁ֝֗ם פֹּ֣עֲלֵי אָֽוֶן׃ </span>
<span class='v JB34_23' data-id='JB34_23'><span class='v-num v-23'>23&nbsp;</span>כִּ֤י לֹ֣א עַל־אִ֭ישׁ יָשִׂ֣ים עֹ֑וד לַהֲלֹ֥ךְ אֶל־אֵ֝֗ל בַּמִּשְׁפָּֽט׃ </span>
<span class='v JB34_24' data-id='JB34_24'><span class='v-num v-24'>24&nbsp;</span>יָרֹ֣עַ כַּבִּירִ֣ים לֹא־חֵ֑קֶר וַיַּעֲמֵ֖ד אֲחֵרִ֣ים תַּחְתָּֽם׃ </span>
<span class='v JB34_25' data-id='JB34_25'><span class='v-num v-25'>25&nbsp;</span>לָכֵ֗ן יַ֭כִּיר מַעְבָּֽדֵיהֶ֑ם וְהָ֥פַךְ לַ֝֗יְלָה וְיִדַּכָּֽאוּ׃ </span>
<span class='v JB34_26' data-id='JB34_26'><span class='v-num v-26'>26&nbsp;</span>תַּֽחַת־רְשָׁעִ֥ים סְפָקָ֗ם בִּמְקֹ֥ום רֹאִֽים׃ </span>
<span class='v JB34_27' data-id='JB34_27'><span class='v-num v-27'>27&nbsp;</span>אֲשֶׁ֣ר עַל־כֵּ֭ן סָ֣רוּ מֵֽאַחֲרָ֑יו וְכָל־דְּ֝רָכָ֗יו לֹ֣א הִשְׂכִּֽילוּ׃ </span>
<span class='v JB34_28' data-id='JB34_28'><span class='v-num v-28'>28&nbsp;</span>לְהָבִ֣יא עָ֭לָיו צַֽעֲקַת־דָּ֑ל וְצַעֲקַ֖ת עֲנִיִּ֣ים יִשְׁמָֽע׃ </span>
<span class='v JB34_29' data-id='JB34_29'><span class='v-num v-29'>29&nbsp;</span>וְה֤וּא יַשְׁקִ֨ט ׀ וּמִ֥י יַרְשִׁ֗עַ וְיַסְתֵּ֣ר פָּ֭נִים וּמִ֣י יְשׁוּרֶ֑נּוּ וְעַל־גֹּ֖וי וְעַל־אָדָ֣ם יָֽחַד׃ </span>
<span class='v JB34_30' data-id='JB34_30'><span class='v-num v-30'>30&nbsp;</span>מִ֭מְּלֹךְ אָדָ֥ם חָנֵ֗ף מִמֹּ֥קְשֵׁי עָֽם׃ </span>
<span class='v JB34_31' data-id='JB34_31'><span class='v-num v-31'>31&nbsp;</span>כִּֽי־אֶל־אֵ֭ל הֶאָמַ֥ר נָשָׂ֗אתִי לֹ֣א אֶחְבֹּֽל׃ </span>
<span class='v JB34_32' data-id='JB34_32'><span class='v-num v-32'>32&nbsp;</span>בִּלְעֲדֵ֣י אֶ֭חֱזֶה אַתָּ֣ה הֹרֵ֑נִי אִֽם־עָ֥וֶל פָּ֝עַ֗לְתִּי לֹ֣א אֹסִֽיף׃ </span>
<span class='v JB34_33' data-id='JB34_33'><span class='v-num v-33'>33&nbsp;</span>הַֽמֵעִמְּךָ֬ יְשַׁלְמֶ֨נָּה כִּֽי־מָאַ֗סְתָּ כִּי־אַתָּ֣ה תִבְחַ֣ר וְלֹא־אָ֑נִי וּֽמַה־יָדַ֥עְתָּ דַבֵּֽר׃ </span>
<span class='v JB34_34' data-id='JB34_34'><span class='v-num v-34'>34&nbsp;</span>אַנְשֵׁ֣י לֵ֭בָב יֹ֣אמְרוּ לִ֑י וְגֶ֥בֶר חָ֝כָ֗ם שֹׁמֵ֥עַֽ לִֽי׃ </span>
<span class='v JB34_35' data-id='JB34_35'><span class='v-num v-35'>35&nbsp;</span>אִ֭יֹּוב לֹא־בְדַ֣עַת יְדַבֵּ֑ר וּ֝דְבָרָ֗יו לֹ֣א בְהַשְׂכֵּֽיל׃ </span>
<span class='v JB34_36' data-id='JB34_36'><span class='v-num v-36'>36&nbsp;</span>אָבִ֗י יִבָּחֵ֣ן אִיֹּ֣וב עַד־נֶ֑צַח עַל־תְּ֝שֻׁבֹ֗ת בְּאַנְשֵׁי־אָֽוֶן׃ </span>
<span class='v JB34_37' data-id='JB34_37'><span class='v-num v-37'>37&nbsp;</span>כִּ֥י יֹ֘סִ֤יף עַֽל־חַטָּאתֹ֣ו פֶ֭שַׁע בֵּינֵ֣ינוּ יִסְפֹּ֑וק וְיֶ֖רֶב אֲמָרָ֣יו לָאֵֽל׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB33.html'>&#9664;</a>
<a class='home' href='index.html'>&#9776;</a>
<a class='next' href='JB35.html'>&#9654;</a>
</div></div>
</body></html>
