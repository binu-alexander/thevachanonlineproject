<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש שִׁיר הַשִּׁירִים 2</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='SS.html'> שִׁיר הַשִּׁירִים 2 </a>
<a class='prev' href='SS1.html'> &#9664; </a>
<a class='next' href='SS3.html'> &#9654; </a>
</div></div>
<div class='chapter section SS2 hbo SS ezra_sil' dir='rtl' data-id='SS2' data-nextid='SS3' data-previd='SS1' lang='hbo'> 

<div class='c'>2</div>
<div class='p'>
<span class='v SS2_1' data-id='SS2_1'><span class='verse1 v-num v-1'>1&nbsp;</span>אֲנִי֙ חֲבַצֶּ֣לֶת הַשָּׁרֹ֔ון שֹֽׁושַׁנַּ֖ת הָעֲמָקִֽים׃ </span>
<span class='v SS2_2' data-id='SS2_2'><span class='v-num v-2'>2&nbsp;</span>כְּשֹֽׁושַׁנָּה֙ בֵּ֣ין הַחֹוחִ֔ים כֵּ֥ן רַעְיָתִ֖י בֵּ֥ין הַבָּנֹֽות׃ </span>
<span class='v SS2_3' data-id='SS2_3'><span class='v-num v-3'>3&nbsp;</span>כְּתַפּ֙וּחַ֙ בַּעֲצֵ֣י הַיַּ֔עַר כֵּ֥ן דֹּודִ֖י בֵּ֣ין הַבָּנִ֑ים בְּצִלֹּו֙ חִמַּ֣דְתִּי וְיָשַׁ֔בְתִּי וּפִרְיֹ֖ו מָתֹ֥וק לְחִכִּֽי׃ </span>
<span class='v SS2_4' data-id='SS2_4'><span class='v-num v-4'>4&nbsp;</span>הֱבִיאַ֙נִי֙ אֶל־בֵּ֣ית הַיָּ֔יִן וְדִגְלֹ֥ו עָלַ֖י אַהֲבָֽה׃ </span>
<span class='v SS2_5' data-id='SS2_5'><span class='v-num v-5'>5&nbsp;</span>סַמְּכ֙וּנִי֙ בָּֽאֲשִׁישֹׁ֔ות רַפְּד֖וּנִי בַּתַּפּוּחִ֑ים כִּי־חֹולַ֥ת אַהֲבָ֖ה אָֽנִי׃ </span>
<span class='v SS2_6' data-id='SS2_6'><span class='v-num v-6'>6&nbsp;</span>שְׂמֹאלֹו֙ תַּ֣חַת לְרֹאשִׁ֔י וִימִינֹ֖ו תְּחַבְּקֵֽנִי׃ </span>
<span class='v SS2_7' data-id='SS2_7'><span class='v-num v-7'>7&nbsp;</span>הִשְׁבַּ֨עְתִּי אֶתְכֶ֜ם בְּנֹ֤ות יְרוּשָׁלַ֙͏ִם֙ בִּצְבָאֹ֔ות אֹ֖ו בְּאַיְלֹ֣ות הַשָּׂדֶ֑ה אִם־תָּעִ֧ירוּ ׀ וְֽאִם־תְּעֹֽורְר֛וּ אֶת־הָאַהֲבָ֖ה עַ֥ד שֶׁתֶּחְפָּֽץ׃ ס </span>
<span class='v SS2_8' data-id='SS2_8'><span class='v-num v-8'>8&nbsp;</span>קֹ֣ול דֹּודִ֔י הִנֵּה־זֶ֖ה בָּ֑א מְדַלֵּג֙ עַל־הֶ֣הָרִ֔ים מְקַפֵּ֖ץ עַל־הַגְּבָעֹֽות׃ </span>
<span class='v SS2_9' data-id='SS2_9'><span class='v-num v-9'>9&nbsp;</span>דֹּומֶ֤ה דֹודִי֙ לִצְבִ֔י אֹ֖ו לְעֹ֣פֶר הָֽאַיָּלִ֑ים הִנֵּה־זֶ֤ה עֹומֵד֙ אַחַ֣ר כָּתְלֵ֔נוּ מַשְׁגִּ֙יחַ֙ מִן־הַֽחֲלֹּנֹ֔ות מֵצִ֖יץ מִן־הֽ͏ַחֲרַכִּֽים׃ </span>
<span class='v SS2_10' data-id='SS2_10'><span class='v-num v-10'>10&nbsp;</span>עָנָ֥ה דֹודִ֖י וְאָ֣מַר לִ֑י ק֥וּמִי לָ֛ךְ רַעְיָתִ֥י יָפָתִ֖י וּלְכִי־לָֽךְ׃ </span>
<span class='v SS2_11' data-id='SS2_11'><span class='v-num v-11'>11&nbsp;</span>כִּֽי־הִנֵּ֥ה *הַסְּתָו (הַסְּתָ֖יו) עָבָ֑ר הַגֶּ֕שֶׁם חָלַ֖ף הָלַ֥ךְ לֹֽו׃ </span>
<span class='v SS2_12' data-id='SS2_12'><span class='v-num v-12'>12&nbsp;</span>הַנִּצָּנִים֙ נִרְא֣וּ בָאָ֔רֶץ עֵ֥ת הַזָּמִ֖יר הִגִּ֑יעַ וְקֹ֥ול הַתֹּ֖ור נִשְׁמַ֥ע בְּאַרְצֵֽנוּ׃ </span>
<span class='v SS2_13' data-id='SS2_13'><span class='v-num v-13'>13&nbsp;</span>הַתְּאֵנָה֙ חָֽנְטָ֣ה פַגֶּ֔יהָ וְהַגְּפָנִ֥ים ׀ סְמָדַ֖ר נָ֣תְנוּ רֵ֑יחַ ק֥וּמִי *לְכִי (לָ֛ךְ) רַעְיָתִ֥י יָפָתִ֖י וּלְכִי־לָֽךְ׃ ס </span>
<span class='v SS2_14' data-id='SS2_14'><span class='v-num v-14'>14&nbsp;</span>יֹונָתִ֞י בְּחַגְוֵ֣י הַסֶּ֗לַע בְּסֵ֙תֶר֙ הַמַּדְרֵגָ֔ה הַרְאִ֙ינִי֙ אֶת־מַרְאַ֔יִךְ הַשְׁמִיעִ֖ינִי אֶת־קֹולֵ֑ךְ כִּי־קֹולֵ֥ךְ עָרֵ֖ב וּמַרְאֵ֥יךְ נָאוֶֽה׃ ס </span>
<span class='v SS2_15' data-id='SS2_15'><span class='v-num v-15'>15&nbsp;</span>אֶֽחֱזוּ־לָ֙נוּ֙ שֽׁוּעָלִ֔ים שֽׁוּעָלִ֥ים קְטַנִּ֖ים מְחַבְּלִ֣ים כְּרָמִ֑ים וּכְרָמֵ֖ינוּ סְמָדַֽר׃ </span>
<span class='v SS2_16' data-id='SS2_16'><span class='v-num v-16'>16&nbsp;</span>דֹּודִ֥י לִי֙ וַאֲנִ֣י לֹ֔ו הָרֹעֶ֖ה בַּשֹּׁושַׁנִּֽים׃ </span>
<span class='v SS2_17' data-id='SS2_17'><span class='v-num v-17'>17&nbsp;</span>עַ֤ד שֶׁיָּפ֙וּחַ֙ הַיֹּ֔ום וְנָ֖סוּ הַצְּלָלִ֑ים סֹב֩ דְּמֵה־לְךָ֙ דֹודִ֜י לִצְבִ֗י אֹ֛ו לְעֹ֥פֶר הָאַיָּלִ֖ים עַל־הָ֥רֵי בָֽתֶר׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='SS1.html'>&#9664;</a>
<a class='home' href='index.html'>&#9776;</a>
<a class='next' href='SS3.html'>&#9654;</a>
</div></div>
</body></html>
