<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 37</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 37 </a>
<a class='prev' href='JB36.html'> &#9664; </a>
<a class='next' href='JB38.html'> &#9654; </a>
</div></div>
<div class='chapter section JB37 hbo JB ezra_sil' dir='rtl' data-id='JB37' data-nextid='JB38' data-previd='JB36' lang='hbo'> 

<br><div class='c'>37</div>
<div class='p'>
<span class='v JB37_1' data-id='JB37_1'><span class='verse1 v-num v-1'>1&nbsp;</span>אַף־לְ֭זֹאת יֶחֱרַ֣ד לִבִּ֑י וְ֝יִתַּ֗ר מִמְּקֹומֹֽו׃ </span>
<span class='v JB37_2' data-id='JB37_2'><span class='v-num v-2'>2&nbsp;</span>שִׁמְע֤וּ שָׁמֹ֣ועַ בְּרֹ֣גֶז קֹלֹ֑ו וְ֝הֶ֗גֶה מִפִּ֥יו יֵצֵֽא׃ </span>
<span class='v JB37_3' data-id='JB37_3'><span class='v-num v-3'>3&nbsp;</span>תַּֽחַת־כָּל־הַשָּׁמַ֥יִם יִשְׁרֵ֑הוּ וְ֝אֹורֹ֗ו עַל־כַּנְפֹ֥ות הָאָֽרֶץ׃ </span>
<span class='v JB37_4' data-id='JB37_4'><span class='v-num v-4'>4&nbsp;</span>אַחֲרָ֤יו ׀ יִשְׁאַג־קֹ֗ול יַ֭רְעֵם בְּקֹ֣ול גְּאֹונֹ֑ו וְלֹ֥א יְ֝עַקְּבֵ֗ם כִּֽי־יִשָּׁמַ֥ע קֹולֹֽו׃ </span>
<span class='v JB37_5' data-id='JB37_5'><span class='v-num v-5'>5&nbsp;</span>יַרְעֵ֤ם אֵ֣ל בְּ֭קֹולֹו נִפְלָאֹ֑ות עֹשֶׂ֥ה גְ֝דֹלֹ֗ות וְלֹ֣א נֵדָֽע׃ </span>
<span class='v JB37_6' data-id='JB37_6'><span class='v-num v-6'>6&nbsp;</span>כִּ֤י לַשֶּׁ֨לַג ׀ יֹאמַ֗ר הֱוֵ֫א אָ֥רֶץ וְגֶ֥שֶׁם מָטָ֑ר וְ֝גֶ֗שֶׁם מִטְרֹ֥ות עֻזֹּֽו׃ </span>
<span class='v JB37_7' data-id='JB37_7'><span class='v-num v-7'>7&nbsp;</span>בְּיַד־כָּל־אָדָ֥ם יַחְתֹּ֑ום לָ֝דַ֗עַת כָּל־אַנְשֵׁ֥י מַעֲשֵֽׂהוּ׃ </span>
<span class='v JB37_8' data-id='JB37_8'><span class='v-num v-8'>8&nbsp;</span>וַתָּבֹ֣א חַיָּ֣ה בְמֹו־אָ֑רֶב וּבִמְעֹ֖ונֹתֶ֣יהָ תִשְׁכֹּֽן׃ </span>
<span class='v JB37_9' data-id='JB37_9'><span class='v-num v-9'>9&nbsp;</span>מִן־הַ֭חֶדֶר תָּבֹ֣וא סוּפָ֑ה וּֽמִמְּזָרִ֥ים קָרָֽה׃ </span>
<span class='v JB37_10' data-id='JB37_10'><span class='v-num v-10'>10&nbsp;</span>מִנִּשְׁמַת־אֵ֥ל יִתֶּן־קָ֑רַח וְרֹ֖חַב מַ֣יִם בְּמוּצָֽק׃ </span>
<span class='v JB37_11' data-id='JB37_11'><span class='v-num v-11'>11&nbsp;</span>אַף־בְּ֭רִי יַטְרִ֣יחַ עָ֑ב יָ֝פִ֗יץ עֲנַ֣ן אֹורֹֽו׃ </span>
<span class='v JB37_12' data-id='JB37_12'><span class='v-num v-12'>12&nbsp;</span>וְה֤וּא מְסִבֹּ֨ות ׀ מִתְהַפֵּ֣ךְ *בְּתַחְבּוּלָתֹו (בְּתַחְבּוּלֹתָ֣יו) לְפָעֳלָ֑ם כֹּ֖ל אֲשֶׁ֥ר יְצַוֵּ֓ם ׀ עַל־פְּנֵ֖י תֵבֵ֣ל אָֽרְצָה׃ </span>
<span class='v JB37_13' data-id='JB37_13'><span class='v-num v-13'>13&nbsp;</span>אִם־לְשֵׁ֥בֶט אִם־לְאַרְצֹ֑ו אִם־לְ֝חֶ֗סֶד יַמְצִאֵֽהוּ׃ </span>
<span class='v JB37_14' data-id='JB37_14'><span class='v-num v-14'>14&nbsp;</span>הַאֲזִ֣ינָה זֹּ֣את אִיֹּ֑וב עֲ֝מֹ֗ד וְהִתְבֹּונֵ֤ן ׀ נִפְלְאֹ֬ות אֵֽל׃ </span>
<span class='v JB37_15' data-id='JB37_15'><span class='v-num v-15'>15&nbsp;</span>הֲ֭תֵדַע בְּשׂוּם־אֱלֹ֣והַּ עֲלֵיהֶ֑ם וְ֝הֹופִ֗יעַ אֹ֣ור עֲנָנֹֽו׃ </span>
<span class='v JB37_16' data-id='JB37_16'><span class='v-num v-16'>16&nbsp;</span>הֲ֭תֵדַע עַל־מִפְלְשֵׂי־עָ֑ב מִ֝פְלְאֹ֗ות תְּמִ֣ים דֵּעִֽים׃ </span>
<span class='v JB37_17' data-id='JB37_17'><span class='v-num v-17'>17&nbsp;</span>אֲשֶׁר־בְּגָדֶ֥יךָ חַמִּ֑ים בְּהַשְׁקִ֥ט אֶ֝֗רֶץ מִדָּרֹֽום׃ </span>
<span class='v JB37_18' data-id='JB37_18'><span class='v-num v-18'>18&nbsp;</span>תַּרְקִ֣יעַ עִ֭מֹּו לִשְׁחָקִ֑ים חֲ֝זָקִ֗ים כִּרְאִ֥י מוּצָֽק׃ </span>
<span class='v JB37_19' data-id='JB37_19'><span class='v-num v-19'>19&nbsp;</span>הֹ֖ודִיעֵנוּ מַה־נֹּ֣אמַר לֹ֑ו לֹ֥א־נַ֝עֲרֹ֗ךְ מִפְּנֵי־חֹֽשֶׁךְ׃ </span>
<span class='v JB37_20' data-id='JB37_20'><span class='v-num v-20'>20&nbsp;</span>הֽ͏ַיְסֻפַּר־לֹ֖ו כִּ֣י אֲדַבֵּ֑ר אִֽם־אָ֥מַר אִ֝֗ישׁ כִּ֣י יְבֻלָּֽע׃ </span>
<span class='v JB37_21' data-id='JB37_21'><span class='v-num v-21'>21&nbsp;</span>וְעַתָּ֤ה ׀ לֹ֘א רָ֤אוּ אֹ֗ור בָּהִ֣יר ה֭וּא בַּשְּׁחָקִ֑ים וְר֥וּחַ עָ֝בְרָ֗ה וַֽתְּטַהֲרֵֽם׃ </span>
<span class='v JB37_22' data-id='JB37_22'><span class='v-num v-22'>22&nbsp;</span>מִ֭צָּפֹון זָהָ֣ב יֶֽאֱתֶ֑ה עַל־אֱ֝לֹ֗והַּ נֹ֣ורָא הֹֽוד׃ </span>
<span class='v JB37_23' data-id='JB37_23'><span class='v-num v-23'>23&nbsp;</span>שַׁדַּ֣י לֹֽא־מְ֭צָאנֻהוּ שַׂגִּיא־כֹ֑חַ וּמִשְׁפָּ֥ט וְרֹב־צְ֝דָקָ֗ה לֹ֣א יְעַנֶּֽה׃ </span>
<span class='v JB37_24' data-id='JB37_24'><span class='v-num v-24'>24&nbsp;</span>לָ֭כֵן יְרֵא֣וּהוּ אֲנָשִׁ֑ים לֹֽא־יִ֝רְאֶ֗ה כָּל־חַכְמֵי־לֵֽב׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB36.html'>&#9664;</a>
<a class='home' href='index.html'>&#9776;</a>
<a class='next' href='JB38.html'>&#9654;</a>
</div></div>
</body></html>
