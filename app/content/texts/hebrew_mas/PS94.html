<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 94</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 94 </a>
<a class='prev' href='PS93.html'> &#9664; </a>
<a class='next' href='PS95.html'> &#9654; </a>
</div></div>
<div class='chapter section PS94 hbo PS ezra_sil' dir='rtl' data-id='PS94' data-nextid='PS95' data-previd='PS93' lang='hbo'> 

<div class='c'> 94</div>
<div class='p'>
<span class='v PS94_1' data-id='PS94_1'><span class='verse1 v-num v-1'>1&nbsp;</span>אֵל־נְקָמֹ֥ות יְהוָ֑ה אֵ֖ל נְקָמֹ֣ות הֹופִֽיַע׃ </span>
<span class='v PS94_2' data-id='PS94_2'><span class='v-num v-2'>2&nbsp;</span>הִ֭נָּשֵׂא שֹׁפֵ֣ט הָאָ֑רֶץ הָשֵׁ֥ב גְּ֝מ֗וּל עַל־גֵּאִֽים׃ </span>
<span class='v PS94_3' data-id='PS94_3'><span class='v-num v-3'>3&nbsp;</span>עַד־מָתַ֖י רְשָׁעִ֥ים ׀ יְהוָ֑ה עַד־מָ֝תַ֗י רְשָׁעִ֥ים יַעֲלֹֽזוּ׃ </span>
<span class='v PS94_4' data-id='PS94_4'><span class='v-num v-4'>4&nbsp;</span>יַבִּ֣יעוּ יְדַבְּר֣וּ עָתָ֑ק יִֽ֝תְאַמְּר֗וּ כָּל־פֹּ֥עֲלֵי אָֽוֶן׃ </span>
<span class='v PS94_5' data-id='PS94_5'><span class='v-num v-5'>5&nbsp;</span>עַמְּךָ֣ יְהוָ֣ה יְדַכְּא֑וּ וְֽנַחֲלָתְךָ֥ יְעַנּֽוּ׃ </span>
<span class='v PS94_6' data-id='PS94_6'><span class='v-num v-6'>6&nbsp;</span>אַ֭לְמָנָה וְגֵ֣ר יַהֲרֹ֑גוּ וִֽיתֹומִ֣ים יְרַצֵּֽחוּ׃ </span>
<span class='v PS94_7' data-id='PS94_7'><span class='v-num v-7'>7&nbsp;</span>וַ֭יֹּ֣אמְרוּ לֹ֣א יִרְאֶה־יָּ֑הּ וְלֹא־יָ֝בִ֗ין אֱלֹהֵ֥י יַעֲקֹֽב׃ </span>
<span class='v PS94_8' data-id='PS94_8'><span class='v-num v-8'>8&nbsp;</span>בִּ֭ינוּ בֹּעֲרִ֣ים בָּעָ֑ם וּ֝כְסִילִ֗ים מָתַ֥י תַּשְׂכִּֽילוּ׃ </span>
<span class='v PS94_9' data-id='PS94_9'><span class='v-num v-9'>9&nbsp;</span>הֲנֹ֣טַֽע אֹ֖זֶן הֲלֹ֣א יִשְׁמָ֑ע אִֽם־יֹ֥צֵֽר עַ֝֗יִן הֲלֹ֣א יַבִּֽיט׃ </span>
<span class='v PS94_10' data-id='PS94_10'><span class='v-num v-10'>10&nbsp;</span>הֲיֹסֵ֣ר גֹּ֭ויִם הֲלֹ֣א יֹוכִ֑יחַ הַֽמְלַמֵּ֖ד אָדָ֣ם דָּֽעַת׃ </span>
<span class='v PS94_11' data-id='PS94_11'><span class='v-num v-11'>11&nbsp;</span>יְֽהוָ֗ה יֹ֭דֵעַ מַחְשְׁבֹ֣ות אָדָ֑ם כִּי־הֵ֥מָּה הָֽבֶל׃ </span>
<span class='v PS94_12' data-id='PS94_12'><span class='v-num v-12'>12&nbsp;</span>אַשְׁרֵ֤י ׀ הַגֶּ֣בֶר אֲשֶׁר־תְּיַסְּרֶ֣נּוּ יָּ֑הּ וּֽמִתֹּורָתְךָ֥ תְלַמְּדֶֽנּוּ׃ </span>
<span class='v PS94_13' data-id='PS94_13'><span class='v-num v-13'>13&nbsp;</span>לְהַשְׁקִ֣יט לֹ֖ו מִ֣ימֵי רָ֑ע עַ֤ד יִכָּרֶ֖ה לָרָשָׁ֣ע שָֽׁחַת׃ </span>
<span class='v PS94_14' data-id='PS94_14'><span class='v-num v-14'>14&nbsp;</span>כִּ֤י ׀ לֹא־יִטֹּ֣שׁ יְהוָ֣ה עַמֹּ֑ו וְ֝נַחֲלָתֹ֗ו לֹ֣א יַעֲזֹֽב׃ </span>
<span class='v PS94_15' data-id='PS94_15'><span class='v-num v-15'>15&nbsp;</span>כִּֽי־עַד־צֶ֭דֶק יָשׁ֣וּב מִשְׁפָּ֑ט וְ֝אַחֲרָ֗יו כָּל־יִשְׁרֵי־לֵֽב׃ </span>
<span class='v PS94_16' data-id='PS94_16'><span class='v-num v-16'>16&nbsp;</span>מִֽי־יָק֣וּם לִ֭י עִם־מְרֵעִ֑ים מִֽי־יִתְיַצֵּ֥ב לִ֝י עִם־פֹּ֥עֲלֵי אָֽוֶן׃ </span>
<span class='v PS94_17' data-id='PS94_17'><span class='v-num v-17'>17&nbsp;</span>לוּלֵ֣י יְ֭הוָה עֶזְרָ֣תָה לִּ֑י כִּמְעַ֓ט ׀ שָֽׁכְנָ֖ה דוּמָ֣ה נַפְשִֽׁי׃ </span>
<span class='v PS94_18' data-id='PS94_18'><span class='v-num v-18'>18&nbsp;</span>אִם־אָ֭מַרְתִּי מָ֣טָה רַגְלִ֑י חַסְדְּךָ֥ יְ֝הוָ֗ה יִסְעָדֵֽנִי׃ </span>
<span class='v PS94_19' data-id='PS94_19'><span class='v-num v-19'>19&nbsp;</span>בְּרֹ֣ב שַׂרְעַפַּ֣י בְּקִרְבִּ֑י תַּ֝נְחוּמֶ֗יךָ יְֽשַׁעַשְׁע֥וּ נַפְשִֽׁי׃ </span>
<span class='v PS94_20' data-id='PS94_20'><span class='v-num v-20'>20&nbsp;</span>הַֽ֭יְחָבְרְךָ כִּסֵּ֣א הַוֹּ֑ות יֹצֵ֖ר עָמָ֣ל עֲלֵי־חֹֽק׃ </span>
<span class='v PS94_21' data-id='PS94_21'><span class='v-num v-21'>21&nbsp;</span>יָ֭גֹודּוּ עַל־נֶ֣פֶשׁ צַדִּ֑יק וְדָ֖ם נָקִ֣י יַרְשִֽׁיעוּ׃ </span>
<span class='v PS94_22' data-id='PS94_22'><span class='v-num v-22'>22&nbsp;</span>וַיְהִ֬י יְהוָ֣ה לִ֣י לְמִשְׂגָּ֑ב וֵ֝אלֹהַ֗י לְצ֣וּר מַחְסִֽי׃ </span>
<span class='v PS94_23' data-id='PS94_23'><span class='v-num v-23'>23&nbsp;</span>וַיָּ֤שֶׁב עֲלֵיהֶ֨ם ׀ אֶת־אֹונָ֗ם וּבְרָעָתָ֥ם יַצְמִיתֵ֑ם יַ֝צְמִיתֵ֗ם יְהוָ֥ה אֱלֹהֵֽינוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS93.html'>&#9664;</a>
<a class='home' href='index.html'>&#9776;</a>
<a class='next' href='PS95.html'>&#9654;</a>
</div></div>
</body></html>
