<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 63</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 63 </a>
<a class='prev' href='PS62.html'> &#9664; </a>
<a class='next' href='PS64.html'> &#9654; </a>
</div></div>
<div class='chapter section PS63 hbo PS ezra_sil' dir='rtl' data-id='PS63' data-nextid='PS64' data-previd='PS62' lang='hbo'> 

<div class='c'> 63</div>
<div class='p'>
<span class='v PS63_1' data-id='PS63_1'><span class='verse1 v-num v-1'>1&nbsp;</span>מִזְמֹ֥ור לְדָוִ֑ד בִּ֝הְיֹותֹ֗ו בְּמִדְבַּ֥ר יְהוּדָֽה׃ </span>
<span class='v PS63_2' data-id='PS63_2'><span class='v-num v-2'>2&nbsp;</span>אֱלֹהִ֤ים ׀ אֵלִ֥י אַתָּ֗ה אֲ‍ֽשַׁחֲ֫רֶ֥ךָּ צָמְאָ֬ה לְךָ֨ ׀ נַפְשִׁ֗י כָּמַ֣הּ לְךָ֣ בְשָׂרִ֑י בְּאֶֽרֶץ־צִיָּ֖ה וְעָיֵ֣ף בְּלִי־מָֽיִם׃ </span>
<span class='v PS63_3' data-id='PS63_3'><span class='v-num v-3'>3&nbsp;</span>כֵּ֭ן בַּקֹּ֣דֶשׁ חֲזִיתִ֑יךָ לִרְאֹ֥ות עֻ֝זְּךָ֗ וּכְבֹודֶֽךָ׃ </span>
<span class='v PS63_4' data-id='PS63_4'><span class='v-num v-4'>4&nbsp;</span>כִּי־טֹ֣וב חַ֭סְדְּךָ מֵֽחַיִּ֗ים שְׂפָתַ֥י יְשַׁבְּחֽוּנְךָ׃ </span>
<span class='v PS63_5' data-id='PS63_5'><span class='v-num v-5'>5&nbsp;</span>כֵּ֣ן אֲבָרֶכְךָ֣ בְחַיָּ֑י בְּ֝שִׁמְךָ אֶשָּׂ֥א כַפָּֽי׃ </span>
<span class='v PS63_6' data-id='PS63_6'><span class='v-num v-6'>6&nbsp;</span>כְּמֹ֤ו חֵ֣לֶב וָ֭דֶשֶׁן תִּשְׂבַּ֣ע נַפְשִׁ֑י וְשִׂפְתֵ֥י רְ֝נָנֹ֗ות יְהַלֶּל־פִּֽי׃ </span>
<span class='v PS63_7' data-id='PS63_7'><span class='v-num v-7'>7&nbsp;</span>אִם־זְכַרְתִּ֥יךָ עַל־יְצוּעָ֑י בְּ֝אַשְׁמֻרֹ֗ות אֶהְגֶּה־בָּֽךְ׃ </span>
<span class='v PS63_8' data-id='PS63_8'><span class='v-num v-8'>8&nbsp;</span>כִּֽי־הָיִ֣יתָ עֶזְרָ֣תָה לִּ֑י וּבְצֵ֖ל כְּנָפֶ֣יךָ אֲרַנֵּֽן׃ </span>
<span class='v PS63_9' data-id='PS63_9'><span class='v-num v-9'>9&nbsp;</span>דָּבְקָ֣ה נַפְשִׁ֣י אַחֲרֶ֑יךָ בִּ֝֗י תָּמְכָ֥ה יְמִינֶֽךָ׃ </span>
<span class='v PS63_10' data-id='PS63_10'><span class='v-num v-10'>10&nbsp;</span>וְהֵ֗מָּה לְ֭שֹׁואָה יְבַקְשׁ֣וּ נַפְשִׁ֑י יָ֝בֹ֗אוּ בְּֽתַחְתִּיֹּ֥ות הָאָֽרֶץ׃ </span>
<span class='v PS63_11' data-id='PS63_11'><span class='v-num v-11'>11&nbsp;</span>יַגִּירֻ֥הוּ עַל־יְדֵי־חָ֑רֶב מְנָ֖ת שֻׁעָלִ֣ים יִהְיֽוּ׃ </span>
<span class='v PS63_12' data-id='PS63_12'><span class='v-num v-12'>12&nbsp;</span>וְהַמֶּלֶךְ֮ יִשְׂמַ֪ח בֵּאלֹ֫הִ֥ים יִ֭תְהַלֵּל כָּל־הַנִּשְׁבָּ֣ע בֹּ֑ו כִּ֥י יִ֝סָּכֵ֗ר פִּ֣י דֹֽובְרֵי־שָֽׁקֶר׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS62.html'>&#9664;</a>
<a class='home' href='index.html'>&#9776;</a>
<a class='next' href='PS64.html'>&#9654;</a>
</div></div>
</body></html>
