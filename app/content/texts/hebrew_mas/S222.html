<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש שְׁמוּאֵל ב 22</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='S2.html'> שְׁמוּאֵל ב 22 </a>
<a class='prev' href='S221.html'> &#9664; </a>
<a class='next' href='S223.html'> &#9654; </a>
</div></div>
<div class='chapter section S222 hbo S2 ezra_sil' dir='rtl' data-id='S222' data-nextid='S223' data-previd='S221' lang='hbo'> 

<br><div class='c'>22</div>
<div class='p'>
<span class='v S222_1' data-id='S222_1'><span class='verse1 v-num v-1'>1&nbsp;</span>וַיְדַבֵּ֤ר דָּוִד֙ לַֽיהוָ֔ה אֶת־דִּבְרֵ֖י הַשִּׁירָ֣ה הַזֹּ֑את בְּיֹום֩ הִצִּ֨יל יְהוָ֥ה אֹתֹ֛ו מִכַּ֥ף כָּל־אֹיְבָ֖יו וּמִכַּ֥ף שָׁאֽוּל׃ </span>
<span class='v S222_2' data-id='S222_2'><span class='v-num v-2'>2&nbsp;</span>וַיֹּאמַ֑ר יְהוָ֛ה סַֽלְעִ֥י וּמְצֻדָתִ֖י וּמְפַלְטִי־לִֽי׃ </span>
<span class='v S222_3' data-id='S222_3'><span class='v-num v-3'>3&nbsp;</span>אֱלֹהֵ֥י צוּרִ֖י אֶחֱסֶה־בֹּ֑ו מָגִנִּ֞י וְקֶ֣רֶן יִשְׁעִ֗י מִשְׂגַּבִּי֙ וּמְנוּסִ֔י מֹשִׁעִ֕י מֵחָמָ֖ס תֹּשִׁעֵֽנִי׃ </span>
<span class='v S222_4' data-id='S222_4'><span class='v-num v-4'>4&nbsp;</span>מְהֻלָּ֖ל אֶקְרָ֣א יְהוָ֑ה וּמֵאֹיְבַ֖י אִוָּשֵֽׁעַ׃ </span>
<span class='v S222_5' data-id='S222_5'><span class='v-num v-5'>5&nbsp;</span>כִּ֥י אֲפָפֻ֖נִי מִשְׁבְּרֵי־מָ֑וֶת נַחֲלֵ֥י בְלִיַּ֖עַל יְבַעֲתֻֽנִי׃ </span>
<span class='v S222_6' data-id='S222_6'><span class='v-num v-6'>6&nbsp;</span>חֶבְלֵ֥י שְׁאֹ֖ול סַבֻּ֑נִי קִדְּמֻ֖נִי מֹֽקְשֵׁי־מָֽוֶת׃ </span>
<span class='v S222_7' data-id='S222_7'><span class='v-num v-7'>7&nbsp;</span>בַּצַּר־לִי֙ אֶקְרָ֣א יְהוָ֔ה וְאֶל־אֱלֹהַ֖י אֶקְרָ֑א וַיִּשְׁמַ֤ע מֵהֵֽיכָלֹו֙ קֹולִ֔י וְשַׁוְעָתִ֖י בְּאָזְנָֽיו׃ </span>
<span class='v S222_8' data-id='S222_8'><span class='v-num v-8'>8&nbsp;</span>*וַתְגָּעַשׁ (וַיִּתְגָּעַ֤שׁ) וַתִּרְעַשׁ֙ הָאָ֔רֶץ מֹוסְדֹ֥ות הַשָּׁמַ֖יִם יִרְגָּ֑זוּ וַיִּֽתְגָּעֲשׁ֖וּ כִּֽי־חָ֥רָה לֹֽו׃ </span>
<span class='v S222_9' data-id='S222_9'><span class='v-num v-9'>9&nbsp;</span>עָלָ֤ה עָשָׁן֙ בְּאַפֹּ֔ו וְאֵ֥שׁ מִפִּ֖יו תֹּאכֵ֑ל גֶּחָלִ֖ים בָּעֲר֥וּ מִמֶּֽנּוּ׃ </span>
<span class='v S222_10' data-id='S222_10'><span class='v-num v-10'>10&nbsp;</span>וַיֵּ֥ט שָׁמַ֖יִם וַיֵּרַ֑ד וַעֲרָפֶ֖ל תַּ֥חַת רַגְלָֽיו׃ </span>
<span class='v S222_11' data-id='S222_11'><span class='v-num v-11'>11&nbsp;</span>וַיִּרְכַּ֥ב עַל־כְּר֖וּב וַיָּעֹ֑ף וַיֵּרָ֖א עַל־כַּנְפֵי־רֽוּחַ׃ </span>
<span class='v S222_12' data-id='S222_12'><span class='v-num v-12'>12&nbsp;</span>וַיָּ֥שֶׁת חֹ֛שֶׁךְ סְבִיבֹתָ֖יו סֻכֹּ֑ות חַֽשְׁרַת־מַ֖יִם עָבֵ֥י שְׁחָקִֽים׃ </span>
<span class='v S222_13' data-id='S222_13'><span class='v-num v-13'>13&nbsp;</span>מִנֹּ֖גַהּ נֶגְדֹּ֑ו בָּעֲר֖וּ גַּחֲלֵי־אֵֽשׁ׃ </span>
<span class='v S222_14' data-id='S222_14'><span class='v-num v-14'>14&nbsp;</span>יַרְעֵ֥ם מִן־שָׁמַ֖יִם יְהוָ֑ה וְעֶלְיֹ֖ון יִתֵּ֥ן קֹולֹֽו׃ </span>
<span class='v S222_15' data-id='S222_15'><span class='v-num v-15'>15&nbsp;</span>וַיִּשְׁלַ֥ח חִצִּ֖ים וַיְפִיצֵ֑ם בָּרָ֖ק *וַיְּהֻמֵּם (וַיָּהֹֽם)׃ </span>
<span class='v S222_16' data-id='S222_16'><span class='v-num v-16'>16&nbsp;</span>וַיֵּֽרָאוּ֙ אֲפִ֣קֵי יָ֔ם יִגָּל֖וּ מֹסְדֹ֣ות תֵּבֵ֑ל בְּגַעֲרַ֣ת יְהוָ֔ה מִנִּשְׁמַ֖ת ר֥וּחַ אַפֹּֽו׃ </span>
<span class='v S222_17' data-id='S222_17'><span class='v-num v-17'>17&nbsp;</span>יִשְׁלַ֥ח מִמָּרֹ֖ום יִקָּחֵ֑נִי יַֽמְשֵׁ֖נִי מִמַּ֥יִם רַבִּֽים׃ </span>
<span class='v S222_18' data-id='S222_18'><span class='v-num v-18'>18&nbsp;</span>יַצִּילֵ֕נִי מֵאֹיְבִ֖י עָ֑ז מִשֹּׂ֣נְאַ֔י כִּ֥י אָמְצ֖וּ מִמֶּֽנִּי׃ </span>
<span class='v S222_19' data-id='S222_19'><span class='v-num v-19'>19&nbsp;</span>יְקַדְּמֻ֖נִי בְּיֹ֣ום אֵידִ֑י וַיְהִ֧י יְהוָ֛ה מִשְׁעָ֖ן לִֽי׃ </span>
<span class='v S222_20' data-id='S222_20'><span class='v-num v-20'>20&nbsp;</span>וַיֹּצֵ֥א לַמֶּרְחָ֖ב אֹתִ֑י יְחַלְּצֵ֖נִי כִּי־חָ֥פֵֽץ בִּֽי׃ </span>
<span class='v S222_21' data-id='S222_21'><span class='v-num v-21'>21&nbsp;</span>יִגְמְלֵ֥נִי יְהוָ֖ה כְּצִדְקָתִ֑י כְּבֹ֥ר יָדַ֖י יָשִׁ֥יב לִֽי׃ </span>
<span class='v S222_22' data-id='S222_22'><span class='v-num v-22'>22&nbsp;</span>כִּ֥י שָׁמַ֖רְתִּי דַּרְכֵ֣י יְהוָ֑ה וְלֹ֥א רָשַׁ֖עְתִּי מֵאֱלֹהָֽי׃ </span>
<span class='v S222_23' data-id='S222_23'><span class='v-num v-23'>23&nbsp;</span>כִּ֥י כָל־*מִשְׁפֹּטֹו (מִשְׁפָּטָ֖יו) לְנֶגְדִּ֑י וְחֻקֹּתָ֖יו לֹא־אָס֥וּר מִמֶּֽנָּה׃ </span>
<span class='v S222_24' data-id='S222_24'><span class='v-num v-24'>24&nbsp;</span>וָאֶהְיֶ֥ה תָמִ֖ים לֹ֑ו וָאֶשְׁתַּמְּרָ֖ה מֵעֲוֹנִֽי׃ </span>
<span class='v S222_25' data-id='S222_25'><span class='v-num v-25'>25&nbsp;</span>וַיָּ֧שֶׁב יְהוָ֛ה לִ֖י כְּצִדְקָתִ֑י כְּבֹרִ֖י לְנֶ֥גֶד עֵינָֽיו׃ </span>
<span class='v S222_26' data-id='S222_26'><span class='v-num v-26'>26&nbsp;</span>עִם־חָסִ֖יד תִּתְחַסָּ֑ד עִם־גִּבֹּ֥ור תָּמִ֖ים תִּתַּמָּֽם׃ </span>
<span class='v S222_27' data-id='S222_27'><span class='v-num v-27'>27&nbsp;</span>עִם־נָבָ֖ר תִּתָּבָ֑ר וְעִם־עִקֵּ֖שׁ תִּתַּפָּֽל׃ </span>
<span class='v S222_28' data-id='S222_28'><span class='v-num v-28'>28&nbsp;</span>וְאֶת־עַ֥ם עָנִ֖י תֹּושִׁ֑יעַ וְעֵינֶ֖יךָ עַל־רָמִ֥ים תַּשְׁפִּֽיל׃ </span>
<span class='v S222_29' data-id='S222_29'><span class='v-num v-29'>29&nbsp;</span>כִּֽי־אַתָּ֥ה נֵירִ֖י יְהוָ֑ה וַיהוָ֖ה יַגִּ֥יהַּ חָשְׁכִּֽי׃ </span>
<span class='v S222_30' data-id='S222_30'><span class='v-num v-30'>30&nbsp;</span>כִּ֥י בְכָ֖ה אָר֣וּץ גְּד֑וּד בֵּאלֹהַ֖י אֲדַלֶּג־שֽׁוּר׃ </span>
<span class='v S222_31' data-id='S222_31'><span class='v-num v-31'>31&nbsp;</span>הָאֵ֖ל תָּמִ֣ים דַּרְכֹּ֑ו אִמְרַ֤ת יְהוָה֙ צְרוּפָ֔ה מָגֵ֣ן ה֔וּא לְכֹ֖ל הַחֹסִ֥ים בֹּֽו׃ </span>
<span class='v S222_32' data-id='S222_32'><span class='v-num v-32'>32&nbsp;</span>כִּ֥י מִי־אֵ֖ל מִבַּלְעֲדֵ֣י יְהוָ֑ה וּמִ֥י צ֖וּר מִֽבַּלְעֲדֵ֥י אֱלֹהֵֽינוּ׃ </span>
<span class='v S222_33' data-id='S222_33'><span class='v-num v-33'>33&nbsp;</span>הָאֵ֥ל מָעוּזִּ֖י חָ֑יִל וַיַּתֵּ֥ר תָּמִ֖ים *דַּרְכֹּו (דַּרְכִּֽי)׃ </span>
<span class='v S222_34' data-id='S222_34'><span class='v-num v-34'>34&nbsp;</span>מְשַׁוֶּ֥ה *רַגְלָיו (רַגְלַ֖י) כָּאַיָּלֹ֑ות וְעַ֥ל בָּמֹותַ֖י יַעֲמִדֵֽנִי׃ </span>
<span class='v S222_35' data-id='S222_35'><span class='v-num v-35'>35&nbsp;</span>מְלַמֵּ֥ד יָדַ֖י לַמִּלְחָמָ֑ה וְנִחַ֥ת קֶֽשֶׁת־נְחוּשָׁ֖ה זְרֹעֹתָֽי׃ </span>
<span class='v S222_36' data-id='S222_36'><span class='v-num v-36'>36&nbsp;</span>וַתִּתֶּן־לִ֖י מָגֵ֣ן יִשְׁעֶ֑ךָ וַעֲנֹתְךָ֖ תַּרְבֵּֽנִי׃ </span>
<span class='v S222_37' data-id='S222_37'><span class='v-num v-37'>37&nbsp;</span>תַּרְחִ֥יב צַעֲדִ֖י תַּחְתֵּ֑נִי וְלֹ֥א מָעֲד֖וּ קַרְסֻלָּֽי׃ </span>
<span class='v S222_38' data-id='S222_38'><span class='v-num v-38'>38&nbsp;</span>אֶרְדְּפָ֥ה אֹיְבַ֖י וָאַשְׁמִידֵ֑ם וְלֹ֥א אָשׁ֖וּב עַד־כַּלֹּותָֽם׃ </span>
<span class='v S222_39' data-id='S222_39'><span class='v-num v-39'>39&nbsp;</span>וָאֲכַלֵּ֥ם וָאֶמְחָצֵ֖ם וְלֹ֣א יְקוּמ֑וּן וַֽיִּפְּל֖וּ תַּ֥חַת רַגְלָֽי׃ </span>
<span class='v S222_40' data-id='S222_40'><span class='v-num v-40'>40&nbsp;</span>וַתַּזְרֵ֥נִי חַ֖יִל לַמִּלְחָמָ֑ה תַּכְרִ֥יעַ קָמַ֖י תַּחְתֵּֽנִי׃ </span>
<span class='v S222_41' data-id='S222_41'><span class='v-num v-41'>41&nbsp;</span>וְאֹ֣יְבַ֔י תַּ֥תָּה לִּ֖י עֹ֑רֶף מְשַׂנְאַ֖י וָאַצְמִיתֵֽם׃ </span>
<span class='v S222_42' data-id='S222_42'><span class='v-num v-42'>42&nbsp;</span>יִשְׁע֖וּ וְאֵ֣ין מֹשִׁ֑יעַ אֶל־יְהוָ֖ה וְלֹ֥א עָנָֽם׃ </span>
<span class='v S222_43' data-id='S222_43'><span class='v-num v-43'>43&nbsp;</span>וְאֶשְׁחָקֵ֖ם כַּעֲפַר־אָ֑רֶץ כְּטִיט־חוּצֹ֥ות אֲדִקֵּ֖ם אֶרְקָעֵֽם׃ </span>
<span class='v S222_44' data-id='S222_44'><span class='v-num v-44'>44&nbsp;</span>וַֽתְּפַלְּטֵ֔נִי מֵרִיבֵ֖י עַמִּ֑י תִּשְׁמְרֵ֙נִי֙ לְרֹ֣אשׁ גֹּויִ֔ם עַ֥ם לֹא־יָדַ֖עְתִּי יַעַבְדֻֽנִי׃ </span>
<span class='v S222_45' data-id='S222_45'><span class='v-num v-45'>45&nbsp;</span>בְּנֵ֥י נֵכָ֖ר יִתְכַּֽחֲשׁוּ־לִ֑י לִשְׁמֹ֥ועַ אֹ֖זֶן יִשָּׁ֥מְעוּ לִֽי׃ </span>
<span class='v S222_46' data-id='S222_46'><span class='v-num v-46'>46&nbsp;</span>בְּנֵ֥י נֵכָ֖ר יִבֹּ֑לוּ וְיַחְגְּר֖וּ מִמִּסְגְּרֹותָֽם׃ </span>
<span class='v S222_47' data-id='S222_47'><span class='v-num v-47'>47&nbsp;</span>חַי־יְהוָ֖ה וּבָר֣וּךְ צוּרִ֑י וְיָרֻ֕ם אֱלֹהֵ֖י צ֥וּר יִשְׁעִֽי׃ </span>
<span class='v S222_48' data-id='S222_48'><span class='v-num v-48'>48&nbsp;</span>הָאֵ֕ל הַנֹּתֵ֥ן נְקָמֹ֖ת לִ֑י וּמֹורִ֥יד עַמִּ֖ים תַּחְתֵּֽנִי׃ </span>
<span class='v S222_49' data-id='S222_49'><span class='v-num v-49'>49&nbsp;</span>וּמֹוצִיאִ֖י מֵאֹֽיְבָ֑י וּמִקָּמַי֙ תְּרֹ֣ומְמֵ֔נִי מֵאִ֥ישׁ חֲמָסִ֖ים תַּצִּילֵֽנִי׃ </span>
<span class='v S222_50' data-id='S222_50'><span class='v-num v-50'>50&nbsp;</span>עַל־כֵּ֛ן אֹודְךָ֥ יְהוָ֖ה בַּגֹּויִ֑ם וּלְשִׁמְךָ֖ אֲזַמֵּֽר׃ </span>
<span class='v S222_51' data-id='S222_51'><span class='v-num v-51'>51&nbsp;</span>*מִגְדִיל (מִגְדֹּ֖ול) יְשׁוּעֹ֣ות מַלְכֹּ֑ו וְעֹֽשֶׂה־חֶ֧סֶד לִמְשִׁיחֹ֛ו לְדָוִ֥ד וּלְזַרְעֹ֖ו עַד־עֹולָֽם׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='S221.html'>&#9664;</a>
<a class='home' href='index.html'>&#9776;</a>
<a class='next' href='S223.html'>&#9654;</a>
</div></div>
</body></html>
