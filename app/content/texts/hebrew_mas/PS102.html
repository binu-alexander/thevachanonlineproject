<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 102</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 102 </a>
<a class='prev' href='PS101.html'> &#9664; </a>
<a class='next' href='PS103.html'> &#9654; </a>
</div></div>
<div class='chapter section PS102 hbo PS ezra_sil' dir='rtl' data-id='PS102' data-nextid='PS103' data-previd='PS101' lang='hbo'> 

<br><div class='c'> 102</div>
<div class='p'>
<span class='v PS102_1' data-id='PS102_1'><span class='verse1 v-num v-1'>1&nbsp;</span>תְּ֭פִלָּה לְעָנִ֣י כִֽי־יַעֲטֹ֑ף וְלִפְנֵ֥י יְ֝הוָ֗ה יִשְׁפֹּ֥ךְ שִׂיחֹֽו׃ </span>
<span class='v PS102_2' data-id='PS102_2'><span class='v-num v-2'>2&nbsp;</span>יְ֭הוָה שִׁמְעָ֣ה תְפִלָּתִ֑י וְ֝שַׁוְעָתִ֗י אֵלֶ֥יךָ תָבֹֽוא׃ </span>
<span class='v PS102_3' data-id='PS102_3'><span class='v-num v-3'>3&nbsp;</span>אַל־תַּסְתֵּ֬ר פָּנֶ֨יךָ ׀ מִמֶּנִּי֮ בְּיֹ֪ום צַ֫ר לִ֥י הַטֵּֽה־אֵלַ֥י אָזְנֶ֑ךָ בְּיֹ֥ום אֶ֝קְרָ֗א מַהֵ֥ר עֲנֵֽנִי׃ </span>
<span class='v PS102_4' data-id='PS102_4'><span class='v-num v-4'>4&nbsp;</span>כִּֽי־כָל֣וּ בְעָשָׁ֣ן יָמָ֑י וְ֝עַצְמֹותַ֗י כְּמֹו־קֵ֥ד נִחָֽרוּ׃ </span>
<span class='v PS102_5' data-id='PS102_5'><span class='v-num v-5'>5&nbsp;</span>הוּכָּֽה־כָ֭עֵשֶׂב וַיִּבַ֣שׁ לִבִּ֑י כִּֽי־שָׁ֝כַ֗חְתִּי מֵאֲכֹ֥ל לַחְמִֽי׃ </span>
<span class='v PS102_6' data-id='PS102_6'><span class='v-num v-6'>6&nbsp;</span>מִקֹּ֥ול אַנְחָתִ֑י דָּבְקָ֥ה עַ֝צְמִ֗י לִבְשָׂרִֽי׃ </span>
<span class='v PS102_7' data-id='PS102_7'><span class='v-num v-7'>7&nbsp;</span>דָּ֭מִיתִי לִקְאַ֣ת מִדְבָּ֑ר הָ֝יִ֗יתִי כְּכֹ֣וס חֳרָבֹֽות׃ </span>
<span class='v PS102_8' data-id='PS102_8'><span class='v-num v-8'>8&nbsp;</span>שָׁקַ֥דְתִּי וָאֶֽהְיֶ֑ה כְּ֝צִפֹּ֗ור בֹּודֵ֥ד עַל־גָּֽג׃ </span>
<span class='v PS102_9' data-id='PS102_9'><span class='v-num v-9'>9&nbsp;</span>כָּל־הַ֭יֹּום חֵרְפ֣וּנִי אֹויְבָ֑י מְ֝הֹולָלַ֗י בִּ֣י נִשְׁבָּֽעוּ׃ </span>
<span class='v PS102_10' data-id='PS102_10'><span class='v-num v-10'>10&nbsp;</span>כִּי־אֵ֭פֶר כַּלֶּ֣חֶם אָכָ֑לְתִּי וְ֝שִׁקֻּוַ֗י בִּבְכִ֥י מָסָֽכְתִּי׃ </span>
<span class='v PS102_11' data-id='PS102_11'><span class='v-num v-11'>11&nbsp;</span>מִפְּנֵֽי־זַֽעַמְךָ֥ וְקִצְפֶּ֑ךָ כִּ֥י נְ֝שָׂאתַ֗נִי וַתַּשְׁלִיכֵֽנִי׃ </span>
<span class='v PS102_12' data-id='PS102_12'><span class='v-num v-12'>12&nbsp;</span>יָ֭מַי כְּצֵ֣ל נָט֑וּי וַ֝אֲנִ֗י כָּעֵ֥שֶׂב אִיבָֽשׁ׃ </span>
<span class='v PS102_13' data-id='PS102_13'><span class='v-num v-13'>13&nbsp;</span>וְאַתָּ֣ה יְ֭הוָה לְעֹולָ֣ם תֵּשֵׁ֑ב וְ֝זִכְרְךָ֗ לְדֹ֣ר וָדֹֽר׃ </span>
<span class='v PS102_14' data-id='PS102_14'><span class='v-num v-14'>14&nbsp;</span>אַתָּ֣ה תָ֭קוּם תְּרַחֵ֣ם צִיֹּ֑ון כִּי־עֵ֥ת לְ֝חֶֽנְנָ֗הּ כִּי־בָ֥א מֹועֵֽד׃ </span>
<span class='v PS102_15' data-id='PS102_15'><span class='v-num v-15'>15&nbsp;</span>כִּֽי־רָצ֣וּ עֲ֭בָדֶיךָ אֶת־אֲבָנֶ֑יהָ וְֽאֶת־עֲפָרָ֥הּ יְחֹנֵֽנוּ׃ </span>
<span class='v PS102_16' data-id='PS102_16'><span class='v-num v-16'>16&nbsp;</span>וְיִֽירְא֣וּ גֹ֭ויִם אֶת־שֵׁ֣ם יְהוָ֑ה וְֽכָל־מַלְכֵ֥י הָ֝אָ֗רֶץ אֶת־כְּבֹודֶֽךָ׃ </span>
<span class='v PS102_17' data-id='PS102_17'><span class='v-num v-17'>17&nbsp;</span>כִּֽי־בָנָ֣ה יְהוָ֣ה צִיֹּ֑ון נִ֝רְאָ֗ה בִּכְבֹודֹֽו׃ </span>
<span class='v PS102_18' data-id='PS102_18'><span class='v-num v-18'>18&nbsp;</span>פָּ֭נָה אֶל־תְּפִלַּ֣ת הָעַרְעָ֑ר וְלֹֽא־בָ֝זָ֗ה אֶת־תְּפִלָּתָֽם׃ </span>
<span class='v PS102_19' data-id='PS102_19'><span class='v-num v-19'>19&nbsp;</span>תִּכָּ֣תֶב זֹ֭את לְדֹ֣ור אַחֲרֹ֑ון וְעַ֥ם נִ֝בְרָ֗א יְהַלֶּל־יָֽהּ׃ </span>
<span class='v PS102_20' data-id='PS102_20'><span class='v-num v-20'>20&nbsp;</span>כִּֽי־הִ֭שְׁקִיף מִמְּרֹ֣ום קָדְשֹׁ֑ו יְ֝הוָ֗ה מִשָּׁמַ֤יִם ׀ אֶל־אֶ֬רֶץ הִבִּֽיט׃ </span>
<span class='v PS102_21' data-id='PS102_21'><span class='v-num v-21'>21&nbsp;</span>לִ֭שְׁמֹעַ אֶנְקַ֣ת אָסִ֑יר לְ֝פַתֵּ֗חַ בְּנֵ֣י תְמוּתָֽה׃ </span>
<span class='v PS102_22' data-id='PS102_22'><span class='v-num v-22'>22&nbsp;</span>לְסַפֵּ֣ר בְּ֭צִיֹּון שֵׁ֣ם יְהוָ֑ה וּ֝תְהִלָּתֹ֗ו בִּירוּשָׁלָֽ͏ִם׃ </span>
<span class='v PS102_23' data-id='PS102_23'><span class='v-num v-23'>23&nbsp;</span>בְּהִקָּבֵ֣ץ עַמִּ֣ים יַחְדָּ֑ו וּ֝מַמְלָכֹ֗ות לַעֲבֹ֥ד אֶת־יְהוָֽה׃ </span>
<span class='v PS102_24' data-id='PS102_24'><span class='v-num v-24'>24&nbsp;</span>עִנָּ֖ה בַדֶּ֥רֶךְ *כֹּחֹו (כֹּחִ֗י) קִצַּ֥ר יָמָֽי׃ </span>
<span class='v PS102_25' data-id='PS102_25'><span class='v-num v-25'>25&nbsp;</span>אֹמַ֗ר אֵלִ֗י אַֽל־תַּ֭עֲלֵנִי בַּחֲצִ֣י יָמָ֑י בְּדֹ֖ור דֹּורִ֣ים שְׁנֹותֶֽיךָ׃ </span>
<span class='v PS102_26' data-id='PS102_26'><span class='v-num v-26'>26&nbsp;</span>לְ֭פָנִים הָאָ֣רֶץ יָסַ֑דְתָּ וּֽמַעֲשֵׂ֖ה יָדֶ֣יךָ שָׁמָֽיִם׃ </span>
<span class='v PS102_27' data-id='PS102_27'><span class='v-num v-27'>27&nbsp;</span>הֵ֤מָּה ׀ יֹאבֵדוּ֮ וְאַתָּ֪ה תַ֫עֲמֹ֥ד וְ֭כֻלָּם כַּבֶּ֣גֶד יִבְל֑וּ כַּלְּב֖וּשׁ תַּחֲלִיפֵ֣ם וֽ͏ְיַחֲלֹֽפוּ׃ </span>
<span class='v PS102_28' data-id='PS102_28'><span class='v-num v-28'>28&nbsp;</span>וְאַתָּה־ה֑וּא וּ֝שְׁנֹותֶ֗יךָ לֹ֣א יִתָּֽמּוּ׃ </span>
<span class='v PS102_29' data-id='PS102_29'><span class='v-num v-29'>29&nbsp;</span>בְּנֵֽי־עֲבָדֶ֥יךָ יִשְׁכֹּ֑ונוּ וְ֝זַרְעָ֗ם לְפָנֶ֥יךָ יִכֹּֽון׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS101.html'>&#9664;</a>
<a class='home' href='index.html'>&#9776;</a>
<a class='next' href='PS103.html'>&#9654;</a>
</div></div>
</body></html>
