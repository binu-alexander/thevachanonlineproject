<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 78</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 78 </a>
<a class='prev' href='PS77.html'> &#9664; </a>
<a class='next' href='PS79.html'> &#9654; </a>
</div></div>
<div class='chapter section PS78 hbo PS ezra_sil' dir='rtl' data-id='PS78' data-nextid='PS79' data-previd='PS77' lang='hbo'> 

<br><div class='c'> 78</div>
<div class='p'>
<span class='v PS78_1' data-id='PS78_1'><span class='verse1 v-num v-1'>1&nbsp;</span>מַשְׂכִּ֗יל לְאָ֫סָ֥ף הַאֲזִ֣ינָה עַ֭מִּי תֹּורָתִ֑י הַטּ֥וּ אָ֝זְנְכֶ֗ם לְאִמְרֵי־פִֽי׃ </span>
<span class='v PS78_2' data-id='PS78_2'><span class='v-num v-2'>2&nbsp;</span>אֶפְתְּחָ֣ה בְמָשָׁ֣ל פִּ֑י אַבִּ֥יעָה חִ֝ידֹ֗ות מִנִּי־קֶֽדֶם׃ </span>
<span class='v PS78_3' data-id='PS78_3'><span class='v-num v-3'>3&nbsp;</span>אֲשֶׁ֣ר שָׁ֭מַעְנוּ וַנֵּדָעֵ֑ם וַ֝אֲבֹותֵ֗ינוּ סִפְּרוּ־לָֽנוּ׃ </span>
<span class='v PS78_4' data-id='PS78_4'><span class='v-num v-4'>4&nbsp;</span>לֹ֤א נְכַחֵ֨ד ׀ מִבְּנֵיהֶ֗ם לְדֹ֥ור אַחֲרֹ֗ון מְֽ֭סַפְּרִים תְּהִלֹּ֣ות יְהוָ֑ה וֶעֱזוּזֹ֥ו וְ֝נִפְלְאֹותָ֗יו אֲשֶׁ֣ר עָשָֽׂה׃ </span>
<span class='v PS78_5' data-id='PS78_5'><span class='v-num v-5'>5&nbsp;</span>וַיָּ֤קֶם עֵד֨וּת ׀ בְּֽיַעֲקֹ֗ב וְתֹורָה֮ שָׂ֤ם בְּיִשְׂרָ֫אֵ֥ל אֲשֶׁ֣ר צִ֭וָּה אֶת־אֲבֹותֵ֑ינוּ לְ֝הֹודִיעָ֗ם לִבְנֵיהֶֽם׃ </span>
<span class='v PS78_6' data-id='PS78_6'><span class='v-num v-6'>6&nbsp;</span>לְמַ֤עַן יֵדְע֨וּ ׀ דֹּ֣ור אַ֭חֲרֹון בָּנִ֣ים יִוָּלֵ֑דוּ יָ֝קֻ֗מוּ וִֽיסַפְּר֥וּ לִבְנֵיהֶֽם׃ </span>
<span class='v PS78_7' data-id='PS78_7'><span class='v-num v-7'>7&nbsp;</span>וְיָשִׂ֥ימוּ בֵֽאלֹהִ֗ים כִּ֫סְלָ֥ם וְלֹ֣א יִ֭שְׁכְּחוּ מַֽעַלְלֵי־אֵ֑ל וּמִצְוֹתָ֥יו יִנְצֹֽרוּ׃ </span>
<span class='v PS78_8' data-id='PS78_8'><span class='v-num v-8'>8&nbsp;</span>וְלֹ֤א יִהְי֨וּ ׀ כַּאֲבֹותָ֗ם דֹּור֮ סֹורֵ֪ר וּמֹ֫רֶ֥ה דֹּ֭ור לֹא־הֵכִ֣ין לִבֹּ֑ו וְלֹא־נֶאֶמְנָ֖ה אֶת־אֵ֣ל רוּחֹֽו׃ </span>
<span class='v PS78_9' data-id='PS78_9'><span class='v-num v-9'>9&nbsp;</span>בְּֽנֵי־אֶפְרַ֗יִם נֹושְׁקֵ֥י רֹומֵי־קָ֑שֶׁת הָ֝פְכ֗וּ בְּיֹ֣ום קְרָֽב׃ </span>
<span class='v PS78_10' data-id='PS78_10'><span class='v-num v-10'>10&nbsp;</span>לֹ֣א שָׁ֭מְרוּ בְּרִ֣ית אֱלֹהִ֑ים וּ֝בְתֹורָתֹ֗ו מֵאֲנ֥וּ לָלֶֽכֶת׃ </span>
<span class='v PS78_11' data-id='PS78_11'><span class='v-num v-11'>11&nbsp;</span>וַיִּשְׁכְּח֥וּ עֲלִילֹותָ֑יו וְ֝נִפְלְאֹותָ֗יו אֲשֶׁ֣ר הֶרְאָֽם׃ </span>
<span class='v PS78_12' data-id='PS78_12'><span class='v-num v-12'>12&nbsp;</span>נֶ֣גֶד אֲ֭בֹותָם עָ֣שָׂה פֶ֑לֶא בְּאֶ֖רֶץ מִצְרַ֣יִם שְׂדֵה־צֹֽעַן׃ </span>
<span class='v PS78_13' data-id='PS78_13'><span class='v-num v-13'>13&nbsp;</span>בָּ֣קַע יָ֭ם וַיַּֽעֲבִירֵ֑ם וַֽיַּצֶּב־מַ֥יִם כְּמֹו־נֵֽד׃ </span>
<span class='v PS78_14' data-id='PS78_14'><span class='v-num v-14'>14&nbsp;</span>וַיַּנְחֵ֣ם בֶּעָנָ֣ן יֹומָ֑ם וְכָל־הַ֝לַּ֗יְלָה בְּאֹ֣ור אֵֽשׁ׃ </span>
<span class='v PS78_15' data-id='PS78_15'><span class='v-num v-15'>15&nbsp;</span>יְבַקַּ֣ע צֻ֭רִים בַּמִּדְבָּ֑ר וַ֝יַּ֗שְׁקְ כִּתְהֹמֹ֥ות רַבָּֽה׃ </span>
<span class='v PS78_16' data-id='PS78_16'><span class='v-num v-16'>16&nbsp;</span>וַיֹּוצִ֣א נֹוזְלִ֣ים מִסָּ֑לַע וַיֹּ֖ורֶד כַּנְּהָרֹ֣ות מָֽיִם׃ </span>
<span class='v PS78_17' data-id='PS78_17'><span class='v-num v-17'>17&nbsp;</span>וַיֹּוסִ֣יפוּ עֹ֖וד לַחֲטֹא־לֹ֑ו לַֽמְרֹ֥ות עֶ֝לְיֹ֗ון בַּצִּיָּֽה׃ </span>
<span class='v PS78_18' data-id='PS78_18'><span class='v-num v-18'>18&nbsp;</span>וַיְנַסּוּ־אֵ֥ל בִּלְבָבָ֑ם לִֽשְׁאָל־אֹ֥כֶל לְנַפְשָֽׁם׃ </span>
<span class='v PS78_19' data-id='PS78_19'><span class='v-num v-19'>19&nbsp;</span>וַֽיְדַבְּר֗וּ בֵּֽאלֹ֫הִ֥ים אָ֭מְרוּ הֲי֣וּכַל אֵ֑ל לַעֲרֹ֥ךְ שֻׁ֝לְחָ֗ן בַּמִּדְבָּֽר׃ </span>
<span class='v PS78_20' data-id='PS78_20'><span class='v-num v-20'>20&nbsp;</span>הֵ֤ן הִכָּה־צ֨וּר ׀ וַיָּז֣וּבוּ מַיִם֮ וּנְחָלִ֪ים יִ֫שְׁטֹ֥פוּ הֲגַם־לֶ֭חֶם י֣וּכַל תֵּ֑ת אִם־יָכִ֖ין שְׁאֵ֣ר לְעַמֹּֽו׃ </span>
<span class='v PS78_21' data-id='PS78_21'><span class='v-num v-21'>21&nbsp;</span>לָכֵ֤ן ׀ שָׁמַ֥ע יְהוָ֗ה וַֽיִּתְעַבָּ֥ר וְ֭אֵשׁ נִשְּׂקָ֣ה בְיַעֲקֹ֑ב וְגַם־אַ֝֗ף עָלָ֥ה בְיִשְׂרָאֵֽל׃ </span>
<span class='v PS78_22' data-id='PS78_22'><span class='v-num v-22'>22&nbsp;</span>כִּ֤י לֹ֣א הֶ֭אֱמִינוּ בֵּאלֹהִ֑ים וְלֹ֥א בָ֝טְח֗וּ בִּֽישׁוּעָתֹֽו׃ </span>
<span class='v PS78_23' data-id='PS78_23'><span class='v-num v-23'>23&nbsp;</span>וַיְצַ֣ו שְׁחָקִ֣ים מִמָּ֑עַל וְדַלְתֵ֖י שָׁמַ֣יִם פָּתָֽח׃ </span>
<span class='v PS78_24' data-id='PS78_24'><span class='v-num v-24'>24&nbsp;</span>וַיַּמְטֵ֬ר עֲלֵיהֶ֣ם מָ֣ן לֶאֱכֹ֑ל וּדְגַן־שָׁ֝מַ֗יִם נָ֣תַן לָֽמֹו׃ </span>
<span class='v PS78_25' data-id='PS78_25'><span class='v-num v-25'>25&nbsp;</span>לֶ֣חֶם אַ֭בִּירִים אָ֣כַל אִ֑ישׁ צֵידָ֬ה שָׁלַ֖ח לָהֶ֣ם לָשֹֽׂבַע׃ </span>
<span class='v PS78_26' data-id='PS78_26'><span class='v-num v-26'>26&nbsp;</span>יַסַּ֣ע קָ֭דִים בַּשָּׁמָ֑יִם וַיְנַהֵ֖ג בְּעֻזֹּ֣ו תֵימָֽן׃ </span>
<span class='v PS78_27' data-id='PS78_27'><span class='v-num v-27'>27&nbsp;</span>וַיַּמְטֵ֬ר עֲלֵיהֶ֣ם כֶּעָפָ֣ר שְׁאֵ֑ר וּֽכְחֹ֥ול יַ֝מִּ֗ים עֹ֣וף כָּנָֽף׃ </span>
<span class='v PS78_28' data-id='PS78_28'><span class='v-num v-28'>28&nbsp;</span>וַ֭יַּפֵּל בְּקֶ֣רֶב מַחֲנֵ֑הוּ סָ֝בִ֗יב לְמִשְׁכְּנֹתָֽיו׃ </span>
<span class='v PS78_29' data-id='PS78_29'><span class='v-num v-29'>29&nbsp;</span>וַיֹּאכְל֣וּ וַיִּשְׂבְּע֣וּ מְאֹ֑ד וְ֝תַֽאֲוָתָ֗ם יָבִ֥א לָהֶֽם׃ </span>
<span class='v PS78_30' data-id='PS78_30'><span class='v-num v-30'>30&nbsp;</span>לֹא־זָר֥וּ מִתַּאֲוָתָ֑ם עֹ֝֗וד אָכְלָ֥ם בְּפִיהֶֽם׃ </span>
<span class='v PS78_31' data-id='PS78_31'><span class='v-num v-31'>31&nbsp;</span>וְאַ֤ף אֱלֹהִ֨ים ׀ עָ֘לָ֤ה בָהֶ֗ם וַֽ֭יַּהֲרֹג בְּמִשְׁמַנֵּיהֶ֑ם וּבַחוּרֵ֖י יִשְׂרָאֵ֣ל הִכְרִֽיעַ׃ </span>
<span class='v PS78_32' data-id='PS78_32'><span class='v-num v-32'>32&nbsp;</span>בְּכָל־זֹ֭את חָֽטְאוּ־עֹ֑וד וְלֹֽא־הֶ֝אֱמִ֗ינוּ בְּנִפְלְאֹותָֽיו׃ </span>
<span class='v PS78_33' data-id='PS78_33'><span class='v-num v-33'>33&nbsp;</span>וַיְכַל־בַּהֶ֥בֶל יְמֵיהֶ֑ם וּ֝שְׁנֹותָ֗ם בַּבֶּהָלָֽה׃ </span>
<span class='v PS78_34' data-id='PS78_34'><span class='v-num v-34'>34&nbsp;</span>אִם־הֲרָגָ֥ם וּדְרָשׁ֑וּהוּ וְ֝שָׁ֗בוּ וְשִֽׁחֲרוּ־אֵֽל׃ </span>
<span class='v PS78_35' data-id='PS78_35'><span class='v-num v-35'>35&nbsp;</span>וַֽ֭יִּזְכְּרוּ כִּֽי־אֱלֹהִ֣ים צוּרָ֑ם וְאֵ֥ל עֶ֝לְיֹון גֹּאֲלָֽם׃ </span>
<span class='v PS78_36' data-id='PS78_36'><span class='v-num v-36'>36&nbsp;</span>וַיְפַתּ֥וּהוּ בְּפִיהֶ֑ם וּ֝בִלְשֹׁונָ֗ם יְכַזְּבוּ־לֹֽו׃ </span>
<span class='v PS78_37' data-id='PS78_37'><span class='v-num v-37'>37&nbsp;</span>וְ֭לִבָּם לֹא־נָכֹ֣ון עִמֹּ֑ו וְלֹ֥א נֶ֝אֶמְנ֗וּ בִּבְרִיתֹֽו׃ </span>
<span class='v PS78_38' data-id='PS78_38'><span class='v-num v-38'>38&nbsp;</span>וְה֤וּא רַח֨וּם ׀ יְכַפֵּ֥ר עָוֹן֮ וְֽלֹא־יַ֫שְׁחִ֥ית וְ֭הִרְבָּה לְהָשִׁ֣יב אַפֹּ֑ו וְלֹֽא־יָ֝עִיר כָּל־חֲמָתֹֽו׃ </span>
<span class='v PS78_39' data-id='PS78_39'><span class='v-num v-39'>39&nbsp;</span>וַ֭יִּזְכֹּר כִּי־בָשָׂ֣ר הֵ֑מָּה ר֥וּחַ הֹ֝ולֵ֗ךְ וְלֹ֣א יָשֽׁוּב׃ </span>
<span class='v PS78_40' data-id='PS78_40'><span class='v-num v-40'>40&nbsp;</span>כַּ֭מָּה יַמְר֣וּהוּ בַמִּדְבָּ֑ר יַ֝עֲצִיב֗וּהוּ בִּֽישִׁימֹֽון׃ </span>
<span class='v PS78_41' data-id='PS78_41'><span class='v-num v-41'>41&nbsp;</span>וַיָּשׁ֣וּבוּ וַיְנַסּ֣וּ אֵ֑ל וּקְדֹ֖ושׁ יִשְׂרָאֵ֣ל הִתְווּ׃ </span>
<span class='v PS78_42' data-id='PS78_42'><span class='v-num v-42'>42&nbsp;</span>לֹא־זָכְר֥וּ אֶת־יָדֹ֑ו יֹ֝֗ום אֲ‍ֽשֶׁר־פָּדָ֥ם מִנִּי־צָֽר׃ </span>
<span class='v PS78_43' data-id='PS78_43'><span class='v-num v-43'>43&nbsp;</span>אֲשֶׁר־שָׂ֣ם בְּ֭מִצְרַיִם אֹֽתֹותָ֑יו וּ֝מֹופְתָ֗יו בִּשְׂדֵה־צֹֽעַן׃ </span>
<span class='v PS78_44' data-id='PS78_44'><span class='v-num v-44'>44&nbsp;</span>וַיַּהֲפֹ֣ךְ לְ֭דָם יְאֹרֵיהֶ֑ם וְ֝נֹזְלֵיהֶ֗ם בַּל־יִשְׁתָּיֽוּן׃ </span>
<span class='v PS78_45' data-id='PS78_45'><span class='v-num v-45'>45&nbsp;</span>יְשַׁלַּ֬ח בָּהֶ֣ם עָ֭רֹב וַיֹּאכְלֵ֑ם וּ֝צְפַרְדֵּ֗עַ וַתַּשְׁחִיתֵֽם׃ </span>
<span class='v PS78_46' data-id='PS78_46'><span class='v-num v-46'>46&nbsp;</span>וַיִּתֵּ֣ן לֶחָסִ֣יל יְבוּלָ֑ם וִֽ֝יגִיעָ֗ם לָאַרְבֶּֽה׃ </span>
<span class='v PS78_47' data-id='PS78_47'><span class='v-num v-47'>47&nbsp;</span>יַהֲרֹ֣ג בַּבָּרָ֣ד גַּפְנָ֑ם וְ֝שִׁקְמֹותָ֗ם בַּֽחֲנָמַֽל׃ </span>
<span class='v PS78_48' data-id='PS78_48'><span class='v-num v-48'>48&nbsp;</span>וַיַּסְגֵּ֣ר לַבָּרָ֣ד בְּעִירָ֑ם וּ֝מִקְנֵיהֶ֗ם לָרְשָׁפִֽים׃ </span>
<span class='v PS78_49' data-id='PS78_49'><span class='v-num v-49'>49&nbsp;</span>יְשַׁלַּח־בָּ֨ם ׀ חֲרֹ֬ון אַפֹּ֗ו עֶבְרָ֣ה וָזַ֣עַם וְצָרָ֑ה מִ֝שְׁלַ֗חַת מַלְאֲכֵ֥י רָעִֽים׃ </span>
<span class='v PS78_50' data-id='PS78_50'><span class='v-num v-50'>50&nbsp;</span>יְפַלֵּ֥ס נָתִ֗יב לְאַ֫פֹּ֥ו לֹא־חָשַׂ֣ךְ מִמָּ֣וֶת נַפְשָׁ֑ם וְ֝חַיָּתָ֗ם לַדֶּ֥בֶר הִסְגִּֽיר׃ </span>
<span class='v PS78_51' data-id='PS78_51'><span class='v-num v-51'>51&nbsp;</span>וַיַּ֣ךְ כָּל־בְּכֹ֣ור בְּמִצְרָ֑יִם רֵאשִׁ֥ית אֹ֝ונִ֗ים בְּאָהֳלֵי־חָֽם׃ </span>
<span class='v PS78_52' data-id='PS78_52'><span class='v-num v-52'>52&nbsp;</span>וַיַּסַּ֣ע כַּצֹּ֣אן עַמֹּ֑ו וַֽיְנַהֲגֵ֥ם כַּ֝עֵ֗דֶר בַּמִּדְבָּֽר׃ </span>
<span class='v PS78_53' data-id='PS78_53'><span class='v-num v-53'>53&nbsp;</span>וַיַּנְחֵ֣ם לָ֭בֶטַח וְלֹ֣א פָחָ֑דוּ וְאֶת־אֹ֝ויְבֵיהֶ֗ם כִּסָּ֥ה הַיָּֽם׃ </span>
<span class='v PS78_54' data-id='PS78_54'><span class='v-num v-54'>54&nbsp;</span>וַ֭יְבִיאֵם אֶל־גְּב֣וּל קָדְשֹׁ֑ו הַר־זֶ֝֗ה קָנְתָ֥ה יְמִינֹֽו׃ </span>
<span class='v PS78_55' data-id='PS78_55'><span class='v-num v-55'>55&nbsp;</span>וַיְגָ֤רֶשׁ מִפְּנֵיהֶ֨ם ׀ גֹּויִ֗ם וַֽ֭יַּפִּילֵם בְּחֶ֣בֶל נַחֲלָ֑ה וַיַּשְׁכֵּ֥ן בְּ֝אָהֳלֵיהֶ֗ם שִׁבְטֵ֥י יִשְׂרָאֵֽל׃ </span>
<span class='v PS78_56' data-id='PS78_56'><span class='v-num v-56'>56&nbsp;</span>וַיְנַסּ֣וּ וַ֭יַּמְרוּ אֶת־אֱלֹהִ֣ים עֶלְיֹ֑ון וְ֝עֵדֹותָ֗יו לֹ֣א שָׁמָֽרוּ׃ </span>
<span class='v PS78_57' data-id='PS78_57'><span class='v-num v-57'>57&nbsp;</span>וַיִּסֹּ֣גוּ וַֽ֭יִּבְגְּדוּ כַּאֲבֹותָ֑ם נֶ֝הְפְּכ֗וּ כְּקֶ֣שֶׁת רְמִיָּֽה׃ </span>
<span class='v PS78_58' data-id='PS78_58'><span class='v-num v-58'>58&nbsp;</span>וַיַּכְעִיס֥וּהוּ בְּבָמֹותָ֑ם וּ֝בִפְסִילֵיהֶ֗ם יַקְנִיאֽוּהוּ׃ </span>
<span class='v PS78_59' data-id='PS78_59'><span class='v-num v-59'>59&nbsp;</span>שָׁמַ֣ע אֱ֭לֹהִים וַֽיִּתְעַבָּ֑ר וַיִּמְאַ֥ס מְ֝אֹ֗ד בְּיִשְׂרָאֵֽל׃ </span>
<span class='v PS78_60' data-id='PS78_60'><span class='v-num v-60'>60&nbsp;</span>וַ֭יִּטֹּשׁ מִשְׁכַּ֣ן שִׁלֹ֑ו אֹ֝֗הֶל שִׁכֵּ֥ן בָּאָדָֽם׃ </span>
<span class='v PS78_61' data-id='PS78_61'><span class='v-num v-61'>61&nbsp;</span>וַיִּתֵּ֣ן לַשְּׁבִ֣י עֻזֹּ֑ו וְֽתִפְאַרְתֹּ֥ו בְיַד־צָֽר׃ </span>
<span class='v PS78_62' data-id='PS78_62'><span class='v-num v-62'>62&nbsp;</span>וַיַּסְגֵּ֣ר לַחֶ֣רֶב עַמֹּ֑ו וּ֝בְנַחֲלָתֹ֗ו הִתְעַבָּֽר׃ </span>
<span class='v PS78_63' data-id='PS78_63'><span class='v-num v-63'>63&nbsp;</span>בַּחוּרָ֥יו אָֽכְלָה־אֵ֑שׁ וּ֝בְתוּלֹתָ֗יו לֹ֣א הוּלָּֽלוּ׃ </span>
<span class='v PS78_64' data-id='PS78_64'><span class='v-num v-64'>64&nbsp;</span>כֹּ֭הֲנָיו בַּחֶ֣רֶב נָפָ֑לוּ וְ֝אַלְמְנֹתָ֗יו לֹ֣א תִבְכֶּֽינָה׃ </span>
<span class='v PS78_65' data-id='PS78_65'><span class='v-num v-65'>65&nbsp;</span>וַיִּקַ֖ץ כְּיָשֵׁ֥ן ׀ אֲדֹנָ֑י כְּ֝גִבֹּ֗ור מִתְרֹונֵ֥ן מִיָּֽיִן׃ </span>
<span class='v PS78_66' data-id='PS78_66'><span class='v-num v-66'>66&nbsp;</span>וַיַּךְ־צָרָ֥יו אָחֹ֑ור חֶרְפַּ֥ת עֹ֝ולָ֗ם נָ֣תַן לָֽמֹו׃ </span>
<span class='v PS78_67' data-id='PS78_67'><span class='v-num v-67'>67&nbsp;</span>וַ֭יִּמְאַס בְּאֹ֣הֶל יֹוסֵ֑ף וּֽבְשֵׁ֥בֶט אֶ֝פְרַ֗יִם לֹ֣א בָחָֽר׃ </span>
<span class='v PS78_68' data-id='PS78_68'><span class='v-num v-68'>68&nbsp;</span>וַ֭יִּבְחַר אֶת־שֵׁ֣בֶט יְהוּדָ֑ה אֶֽת־הַ֥ר צִ֝יֹּ֗ון אֲשֶׁ֣ר אָהֵֽב׃ </span>
<span class='v PS78_69' data-id='PS78_69'><span class='v-num v-69'>69&nbsp;</span>וַיִּ֣בֶן כְּמֹו־רָ֭מִים מִקְדָּשֹׁ֑ו כְּ֝אֶ֗רֶץ יְסָדָ֥הּ לְעֹולָֽם׃ </span>
<span class='v PS78_70' data-id='PS78_70'><span class='v-num v-70'>70&nbsp;</span>וַ֭יִּבְחַר בְּדָוִ֣ד עַבְדֹּ֑ו וַ֝יִּקָּחֵ֗הוּ מִֽמִּכְלְאֹ֥ת צֹֽאן׃ </span>
<span class='v PS78_71' data-id='PS78_71'><span class='v-num v-71'>71&nbsp;</span>מֵאַחַ֥ר עָלֹ֗ות הֱ֫בִיאֹ֥ו לִ֭רְעֹות בְּיַעֲקֹ֣ב עַמֹּ֑ו וּ֝בְיִשְׂרָאֵ֗ל נַחֲלָתֹֽו׃ </span>
<span class='v PS78_72' data-id='PS78_72'><span class='v-num v-72'>72&nbsp;</span>וַ֭יִּרְעֵם כְּתֹ֣ם לְבָבֹ֑ו וּבִתְבוּנֹ֖ות כַּפָּ֣יו יַנְחֵֽם׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS77.html'>&#9664;</a>
<a class='home' href='index.html'>&#9776;</a>
<a class='next' href='PS79.html'>&#9654;</a>
</div></div>
</body></html>
