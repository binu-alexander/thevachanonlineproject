<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 27</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 27 </a>
<a class='prev' href='PR26.html'> &#9664; </a>
<a class='next' href='PR28.html'> &#9654; </a>
</div></div>
<div class='chapter section PR27 hbo PR ezra_sil' dir='rtl' data-id='PR27' data-nextid='PR28' data-previd='PR26' lang='hbo'> 

<div class='c'>27</div>
<div class='p'>
<span class='v PR27_1' data-id='PR27_1'><span class='verse1 v-num v-1'>1&nbsp;</span>אַֽל־תִּ֭תְהַלֵּל בְּיֹ֣ום מָחָ֑ר כִּ֤י לֹא־תֵ֝דַ֗ע מַה־יֵּ֥לֶד יֹֽום׃ </span>
<span class='v PR27_2' data-id='PR27_2'><span class='v-num v-2'>2&nbsp;</span>יְהַלֶּלְךָ֣ זָ֣ר וְלֹא־פִ֑יךָ נָ֝כְרִ֗י וְאַל־שְׂפָתֶֽיךָ׃ </span>
<span class='v PR27_3' data-id='PR27_3'><span class='v-num v-3'>3&nbsp;</span>כֹּֽבֶד־אֶ֭בֶן וְנֵ֣טֶל הַחֹ֑ול וְכַ֥עַס אֱ֝וִ֗יל כָּבֵ֥ד מִשְּׁנֵיהֶֽם׃ </span>
<span class='v PR27_4' data-id='PR27_4'><span class='v-num v-4'>4&nbsp;</span>אַכְזְרִיּ֣וּת חֵ֭מָה וְשֶׁ֣טֶף אָ֑ף וּמִ֥י יַ֝עֲמֹד לִפְנֵ֥י קִנְאָֽה׃ </span>
<span class='v PR27_5' data-id='PR27_5'><span class='v-num v-5'>5&nbsp;</span>טֹ֖ובָה תֹּוכַ֣חַת מְגֻלָּ֑ה מֵֽאַהֲבָ֥ה מְסֻתָּֽרֶת׃ </span>
<span class='v PR27_6' data-id='PR27_6'><span class='v-num v-6'>6&nbsp;</span>נֶ֭אֱמָנִים פִּצְעֵ֣י אֹוהֵ֑ב וְ֝נַעְתָּרֹ֗ות נְשִׁיקֹ֥ות שֹׂונֵֽא׃ </span>
<span class='v PR27_7' data-id='PR27_7'><span class='v-num v-7'>7&nbsp;</span>נֶ֣פֶשׁ שְׂ֭בֵעָה תָּב֣וּס נֹ֑פֶת וְנֶ֥פֶשׁ רְ֝עֵבָ֗ה כָּל־מַ֥ר מָתֹֽוק׃ </span>
<span class='v PR27_8' data-id='PR27_8'><span class='v-num v-8'>8&nbsp;</span>כְּ֭צִפֹּור נֹודֶ֣דֶת מִן־קִנָּ֑הּ כֵּֽן־אִ֝֗ישׁ נֹודֵ֥ד מִמְּקֹומֹֽו׃ </span>
<span class='v PR27_9' data-id='PR27_9'><span class='v-num v-9'>9&nbsp;</span>שֶׁ֣מֶן וּ֭קְטֹרֶת יְשַׂמַּֽח־לֵ֑ב וּמֶ֥תֶק רֵ֝עֵ֗הוּ מֵֽעֲצַת־נָֽפֶשׁ׃ </span>
<span class='v PR27_10' data-id='PR27_10'><span class='v-num v-10'>10&nbsp;</span>רֵֽעֲךָ֙ *וְרֵעֶה (וְרֵ֪עַ) אָבִ֡יךָ אַֽל־תַּעֲזֹ֗ב וּבֵ֥ית אָחִ֗יךָ אַל־תָּ֭בֹוא בְּיֹ֣ום אֵידֶ֑ךָ טֹ֥וב שָׁכֵ֥ן קָ֝רֹ֗וב מֵאָ֥ח רָחֹֽוק׃ </span>
<span class='v PR27_11' data-id='PR27_11'><span class='v-num v-11'>11&nbsp;</span>חֲכַ֣ם בְּ֭נִי וְשַׂמַּ֣ח לִבִּ֑י וְאָשִׁ֖יבָה חֹרְפִ֣י דָבָֽר׃ </span>
<span class='v PR27_12' data-id='PR27_12'><span class='v-num v-12'>12&nbsp;</span>עָר֤וּם רָאָ֣ה רָעָ֣ה נִסְתָּ֑ר פְּ֝תָאיִ֗ם עָבְר֥וּ נֶעֱנָֽשׁוּ׃ </span>
<span class='v PR27_13' data-id='PR27_13'><span class='v-num v-13'>13&nbsp;</span>קַח־בִּ֭גְדֹו כִּי־עָ֣רַב זָ֑ר וּבְעַ֖ד נָכְרִיָּ֣ה חַבְלֵֽהוּ׃ </span>
<span class='v PR27_14' data-id='PR27_14'><span class='v-num v-14'>14&nbsp;</span>מְבָ֘רֵ֤ךְ רֵעֵ֨הוּ ׀ בְּקֹ֣ול גָּ֭דֹול בַּבֹּ֣קֶר הַשְׁכֵּ֑ים קְ֝לָלָ֗ה תֵּחָ֥שֶׁב לֹֽו׃ </span>
<span class='v PR27_15' data-id='PR27_15'><span class='v-num v-15'>15&nbsp;</span>דֶּ֣לֶף טֹ֭ורֵד בְּיֹ֣ום סַגְרִ֑יר וְאֵ֥שֶׁת *מִדֹונִים (מִ֝דְיָנִ֗ים) נִשְׁתָּוָֽה׃ </span>
<span class='v PR27_16' data-id='PR27_16'><span class='v-num v-16'>16&nbsp;</span>צֹפְנֶ֥יהָ צָֽפַן־ר֑וּחַ וְשֶׁ֖מֶן יְמִינֹ֣ו יִקְרָֽא׃ </span>
<span class='v PR27_17' data-id='PR27_17'><span class='v-num v-17'>17&nbsp;</span>בַּרְזֶ֣ל בְּבַרְזֶ֣ל יָ֑חַד וְ֝אִ֗ישׁ יַ֣חַד פְּנֵֽי־רֵעֵֽהוּ׃ </span>
<span class='v PR27_18' data-id='PR27_18'><span class='v-num v-18'>18&nbsp;</span>נֹצֵ֣ר תְּ֭אֵנָה יֹאכַ֣ל פִּרְיָ֑הּ וְשֹׁמֵ֖ר אֲדֹנָ֣יו יְכֻבָּֽד׃ </span>
<span class='v PR27_19' data-id='PR27_19'><span class='v-num v-19'>19&nbsp;</span>כַּ֭מַּיִם הַפָּנִ֣ים לַפָּנִ֑ים כֵּ֤ן לֵֽב־הָ֝אָדָ֗ם לָאָדָֽם׃ </span>
<span class='v PR27_20' data-id='PR27_20'><span class='v-num v-20'>20&nbsp;</span>שְׁאֹ֣ול *וַאֲבַדֹּה (וַ֭אֲבַדֹּו) לֹ֣א תִשְׂבַּ֑עְנָה וְעֵינֵ֥י הָ֝אָדָ֗ם לֹ֣א תִשְׂבַּֽעְנָה׃ </span>
<span class='v PR27_21' data-id='PR27_21'><span class='v-num v-21'>21&nbsp;</span>מַצְרֵ֣ף לַ֭כֶּסֶף וְכ֣וּר לַזָּהָ֑ב וְ֝אִ֗ישׁ לְפִ֣י מַהֲלָלֹֽו׃ </span>
<span class='v PR27_22' data-id='PR27_22'><span class='v-num v-22'>22&nbsp;</span>אִ֥ם תִּכְתֹּֽושׁ־אֶת־הָאֱוִ֨יל ׀ בַּֽמַּכְתֵּ֡שׁ בְּתֹ֣וךְ הָ֭רִיפֹות בַּֽעֱלִ֑י לֹא־תָס֥וּר מֵ֝עָלָ֗יו אִוַּלְתֹּֽו׃ פ </span>
<span class='v PR27_23' data-id='PR27_23'><span class='v-num v-23'>23&nbsp;</span>יָדֹ֣עַ תֵּ֭דַע פְּנֵ֣י צֹאנֶ֑ךָ שִׁ֥ית לִ֝בְּךָ֗ לַעֲדָרִֽים׃ </span>
<span class='v PR27_24' data-id='PR27_24'><span class='v-num v-24'>24&nbsp;</span>כִּ֤י לֹ֣א לְעֹולָ֣ם חֹ֑סֶן וְאִם־נֵ֝֗זֶר לְדֹ֣ור *דֹור (וָדֹֽור)׃ </span>
<span class='v PR27_25' data-id='PR27_25'><span class='v-num v-25'>25&nbsp;</span>גָּלָ֣ה חָ֭צִיר וְנִרְאָה־דֶ֑שֶׁא וְ֝נֶאֶסְפ֗וּ עִשְּׂבֹ֥ות הָרִֽים׃ </span>
<span class='v PR27_26' data-id='PR27_26'><span class='v-num v-26'>26&nbsp;</span>כְּבָשִׂ֥ים לִלְבוּשֶׁ֑ךָ וּמְחִ֥יר שָׂ֝דֶ֗ה עַתּוּדִֽים׃ </span>
<span class='v PR27_27' data-id='PR27_27'><span class='v-num v-27'>27&nbsp;</span>וְדֵ֤י ׀ חֲלֵ֬ב עִזִּ֗ים לְֽ֭לַחְמְךָ לְלֶ֣חֶם בֵּיתֶ֑ךָ וְ֝חַיִּ֗ים לְנַעֲרֹותֶֽיךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR26.html'>&#9664;</a>
<a class='home' href='index.html'>&#9776;</a>
<a class='next' href='PR28.html'>&#9654;</a>
</div></div>
</body></html>
