<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 14</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 14 </a>
<a class='prev' href='JB13.html'> &#9664; </a>
<a class='next' href='JB15.html'> &#9654; </a>
</div></div>
<div class='chapter section JB14 hbo JB ezra_sil' dir='rtl' data-id='JB14' data-nextid='JB15' data-previd='JB13' lang='hbo'> 

<div class='c'>14</div>
<div class='p'>
<span class='v JB14_1' data-id='JB14_1'><span class='verse1 v-num v-1'>1&nbsp;</span>אָ֭דָם יְל֣וּד אִשָּׁ֑ה קְצַ֥ר יָ֝מִ֗ים וּֽשְׂבַֽע־רֹֽגֶז׃ </span>
<span class='v JB14_2' data-id='JB14_2'><span class='v-num v-2'>2&nbsp;</span>כְּצִ֣יץ יָ֭צָא וַיִּמָּ֑ל וַיִּבְרַ֥ח כַּ֝צֵּ֗ל וְלֹ֣א יַעֲמֹֽוד׃ </span>
<span class='v JB14_3' data-id='JB14_3'><span class='v-num v-3'>3&nbsp;</span>אַף־עַל־זֶ֭ה פָּקַ֣חְתָּ עֵינֶ֑ךָ וְאֹ֘תִ֤י תָבִ֖יא בְמִשְׁפָּ֣ט עִמָּֽךְ׃ </span>
<span class='v JB14_4' data-id='JB14_4'><span class='v-num v-4'>4&nbsp;</span>מִֽי־יִתֵּ֣ן טָ֭הֹור מִטָּמֵ֗א לֹ֣א אֶחָֽד׃ </span>
<span class='v JB14_5' data-id='JB14_5'><span class='v-num v-5'>5&nbsp;</span>אִ֥ם חֲרוּצִ֨ים ׀ יָמָ֗יו מִֽסְפַּר־חֳדָשָׁ֥יו אִתָּ֑ךְ *חֻקֹּו (חֻקָּ֥יו) עָ֝שִׂ֗יתָ וְלֹ֣א יַעֲבֹֽור׃ </span>
<span class='v JB14_6' data-id='JB14_6'><span class='v-num v-6'>6&nbsp;</span>שְׁעֵ֣ה מֵעָלָ֣יו וְיֶחְדָּ֑ל עַד־יִ֝רְצֶ֗ה כְּשָׂכִ֥יר יֹומֹֽו׃ </span>
<span class='v JB14_7' data-id='JB14_7'><span class='v-num v-7'>7&nbsp;</span>כִּ֤י יֵ֥שׁ לָעֵ֗ץ תִּ֫קְוָ֥ה אִֽם־יִ֭כָּרֵת וְעֹ֣וד יַחֲלִ֑יף וְ֝יֹֽנַקְתֹּ֗ו לֹ֣א תֶחְדָּֽל׃ </span>
<span class='v JB14_8' data-id='JB14_8'><span class='v-num v-8'>8&nbsp;</span>אִם־יַזְקִ֣ין בָּאָ֣רֶץ שָׁרְשֹׁ֑ו וּ֝בֶעָפָ֗ר יָמ֥וּת גִּזְעֹֽו׃ </span>
<span class='v JB14_9' data-id='JB14_9'><span class='v-num v-9'>9&nbsp;</span>מֵרֵ֣יחַ מַ֣יִם יַפְרִ֑חַ וְעָשָׂ֖ה קָצִ֣יר כְּמֹו־נָֽטַע׃ </span>
<span class='v JB14_10' data-id='JB14_10'><span class='v-num v-10'>10&nbsp;</span>וְגֶ֣בֶר יָ֭מוּת וַֽיֶּחֱלָ֑שׁ וַיִּגְוַ֖ע אָדָ֣ם וְאַיֹּֽו׃ </span>
<span class='v JB14_11' data-id='JB14_11'><span class='v-num v-11'>11&nbsp;</span>אָֽזְלוּ־מַ֭יִם מִנִּי־יָ֑ם וְ֝נָהָ֗ר יֶחֱרַ֥ב וְיָבֵֽשׁ׃ </span>
<span class='v JB14_12' data-id='JB14_12'><span class='v-num v-12'>12&nbsp;</span>וְאִ֥ישׁ שָׁכַ֗ב וְֽלֹא־יָ֫ק֥וּם עַד־בִּלְתִּ֣י שָׁ֭מַיִם לֹ֣א יָקִ֑יצוּ וְלֹֽא־יֵ֝עֹ֗רוּ מִשְּׁנָתָֽם׃ </span>
<span class='v JB14_13' data-id='JB14_13'><span class='v-num v-13'>13&nbsp;</span>מִ֤י יִתֵּ֨ן ׀ בִּשְׁאֹ֬ול תַּצְפִּנֵ֗נִי תַּ֭סְתִּירֵנִי עַד־שׁ֣וּב אַפֶּ֑ךָ תָּ֤שִׁ֥ית לִ֖י חֹ֣ק וְתִזְכְּרֵֽנִי׃ </span>
<span class='v JB14_14' data-id='JB14_14'><span class='v-num v-14'>14&nbsp;</span>אִם־יָמ֥וּת גֶּ֗בֶר הֲיִ֫חְיֶ֥ה כָּל־יְמֵ֣י צְבָאִ֣י אֲיַחֵ֑ל עַד־בֹּ֝֗וא חֲלִיפָתִֽי׃ </span>
<span class='v JB14_15' data-id='JB14_15'><span class='v-num v-15'>15&nbsp;</span>תִּ֭קְרָא וְאָנֹכִ֣י אֶֽעֱנֶ֑ךָּ לְֽמַעֲשֵׂ֖ה יָדֶ֣יךָ תִכְסֹֽף׃ </span>
<span class='v JB14_16' data-id='JB14_16'><span class='v-num v-16'>16&nbsp;</span>כִּֽי־עַ֭תָּה צְעָדַ֣י תִּסְפֹּ֑ור לֹֽא־תִ֝שְׁמֹ֗ור עַל־חַטָּאתִֽי׃ </span>
<span class='v JB14_17' data-id='JB14_17'><span class='v-num v-17'>17&nbsp;</span>חָתֻ֣ם בִּצְרֹ֣ור פִּשְׁעִ֑י וַ֝תִּטְפֹּ֗ל עַל־עֲוֹנִֽי׃ </span>
<span class='v JB14_18' data-id='JB14_18'><span class='v-num v-18'>18&nbsp;</span>וְ֭אוּלָם הַר־נֹופֵ֣ל יִבֹּ֑ול וְ֝צ֗וּר יֶעְתַּ֥ק מִמְּקֹמֹֽו׃ </span>
<span class='v JB14_19' data-id='JB14_19'><span class='v-num v-19'>19&nbsp;</span>אֲבָנִ֤ים ׀ שָׁ֥חֲקוּ מַ֗יִם תִּשְׁטֹֽף־סְפִיחֶ֥יהָ עֲפַר־אָ֑רֶץ וְתִקְוַ֖ת אֱנֹ֣ושׁ הֶאֱבַֽדְתָּ׃ </span>
<span class='v JB14_20' data-id='JB14_20'><span class='v-num v-20'>20&nbsp;</span>תִּתְקְפֵ֣הוּ לָ֭נֶצַח וַֽיַּהֲלֹ֑ךְ מְשַׁנֶּ֥ה פָ֝נָ֗יו וַֽתְּשַׁלְּחֵֽהוּ׃ </span>
<span class='v JB14_21' data-id='JB14_21'><span class='v-num v-21'>21&nbsp;</span>יִכְבְּד֣וּ בָ֭נָיו וְלֹ֣א יֵדָ֑ע וְ֝יִצְעֲר֗וּ וְֽלֹא־יָבִ֥ין לָֽמֹו׃ </span>
<span class='v JB14_22' data-id='JB14_22'><span class='v-num v-22'>22&nbsp;</span>אַךְ־בְּ֭שָׂרֹו עָלָ֣יו יִכְאָ֑ב וְ֝נַפְשֹׁ֗ו עָלָ֥יו תֶּאֱבָֽל׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB13.html'>&#9664;</a>
<a class='home' href='index.html'>&#9776;</a>
<a class='next' href='JB15.html'>&#9654;</a>
</div></div>
</body></html>
