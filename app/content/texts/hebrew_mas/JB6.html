<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 6</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 6 </a>
<a class='prev' href='JB5.html'> &#9664; </a>
<a class='next' href='JB7.html'> &#9654; </a>
</div></div>
<div class='chapter section JB6 hbo JB ezra_sil' dir='rtl' data-id='JB6' data-nextid='JB7' data-previd='JB5' lang='hbo'> 

<br><div class='c'>6</div>
<div class='p'>
<span class='v JB6_1' data-id='JB6_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB6_2' data-id='JB6_2'><span class='v-num v-2'>2&nbsp;</span>ל֗וּ שָׁקֹ֣ול יִשָּׁקֵ֣ל כַּעְשִׂ֑י *וְהַיָּתִי (וְ֝הַוָּתִ֗י) בְּֽמֹאזְנַ֥יִם יִשְׂאוּ־יָֽחַד׃ </span>
<span class='v JB6_3' data-id='JB6_3'><span class='v-num v-3'>3&nbsp;</span>כִּֽי־עַתָּ֗ה מֵחֹ֣ול יַמִּ֣ים יִכְבָּ֑ד עַל־כֵּ֝֗ן דְּבָרַ֥י לָֽעוּ׃ </span>
<span class='v JB6_4' data-id='JB6_4'><span class='v-num v-4'>4&nbsp;</span>כִּ֤י חִצֵּ֪י שַׁדַּ֡י עִמָּדִ֗י אֲשֶׁ֣ר חֲ֭מָתָם שֹׁתָ֣ה רוּחִ֑י בִּעוּתֵ֖י אֱלֹ֣והַּ יַֽעַרְכֽוּנִי׃ </span>
<span class='v JB6_5' data-id='JB6_5'><span class='v-num v-5'>5&nbsp;</span>הֲיִֽנְהַק־פֶּ֥רֶא עֲלֵי־דֶ֑שֶׁא אִ֥ם יִגְעֶה־שֹּׁ֝֗ור עַל־בְּלִילֹֽו׃ </span>
<span class='v JB6_6' data-id='JB6_6'><span class='v-num v-6'>6&nbsp;</span>הֲיֵאָכֵ֣ל תָּ֭פֵל מִבְּלִי־מֶ֑לַח אִם־יֶשׁ־טַ֝֗עַם בְּרִ֣יר חַלָּמֽוּת׃ </span>
<span class='v JB6_7' data-id='JB6_7'><span class='v-num v-7'>7&nbsp;</span>מֵאֲנָ֣ה לִנְגֹּ֣ועַ נַפְשִׁ֑י הֵ֝֗מָּה כִּדְוֵ֥י לַחְמִֽי׃ </span>
<span class='v JB6_8' data-id='JB6_8'><span class='v-num v-8'>8&nbsp;</span>מִֽי־יִ֭תֵּן תָּבֹ֣וא שֶֽׁאֱלָתִ֑י וְ֝תִקְוָתִ֗י יִתֵּ֥ן אֱלֹֽוהַּ׃ </span>
<span class='v JB6_9' data-id='JB6_9'><span class='v-num v-9'>9&nbsp;</span>וְיֹאֵ֣ל אֱ֭לֹוהַּ וִֽידַכְּאֵ֑נִי יַתֵּ֥ר יָ֝דֹ֗ו וִֽיבַצְּעֵֽנִי׃ </span>
<span class='v JB6_10' data-id='JB6_10'><span class='v-num v-10'>10&nbsp;</span>וּ֥תְהִי עֹ֨וד ׀ נֶ֘חָ֤מָתִ֗י וַאֲסַלְּדָ֣ה בְ֭חִילָה לֹ֣א יַחְמֹ֑ול כִּי־לֹ֥א כִ֝חַ֗דְתִּי אִמְרֵ֥י קָדֹֽושׁ׃ </span>
<span class='v JB6_11' data-id='JB6_11'><span class='v-num v-11'>11&nbsp;</span>מַה־כֹּחִ֥י כִֽי־אֲיַחֵ֑ל וּמַה־קִּ֝צִּ֗י כִּֽי־אַאֲרִ֥יךְ נַפְשִֽׁי׃ </span>
<span class='v JB6_12' data-id='JB6_12'><span class='v-num v-12'>12&nbsp;</span>אִם־כֹּ֣חַ אֲבָנִ֣ים כֹּחִ֑י אִֽם־בְּשָׂרִ֥י נָחֽוּשׁ׃ </span>
<span class='v JB6_13' data-id='JB6_13'><span class='v-num v-13'>13&nbsp;</span>הַאִ֬ם אֵ֣ין עֶזְרָתִ֣י בִ֑י וְ֝תֻשִׁיָּ֗ה נִדְּחָ֥ה מִמֶּֽנִּי׃ </span>
<span class='v JB6_14' data-id='JB6_14'><span class='v-num v-14'>14&nbsp;</span>לַמָּ֣ס מֵרֵעֵ֣הוּ חָ֑סֶד וְיִרְאַ֖ת שַׁדַּ֣י יַעֲזֹֽוב׃ </span>
<span class='v JB6_15' data-id='JB6_15'><span class='v-num v-15'>15&nbsp;</span>אַ֭חַי בָּגְד֣וּ כְמֹו־נָ֑חַל כַּאֲפִ֖יק נְחָלִ֣ים יַעֲבֹֽרוּ׃ </span>
<span class='v JB6_16' data-id='JB6_16'><span class='v-num v-16'>16&nbsp;</span>הַקֹּדְרִ֥ים מִנִּי־קָ֑רַח עָ֝לֵ֗ימֹו יִתְעַלֶּם־שָֽׁלֶג׃ </span>
<span class='v JB6_17' data-id='JB6_17'><span class='v-num v-17'>17&nbsp;</span>בְּ֭עֵת יְזֹרְב֣וּ נִצְמָ֑תוּ בְּ֝חֻמֹּ֗ו נִדְעֲכ֥וּ מִמְּקֹומָֽם׃ </span>
<span class='v JB6_18' data-id='JB6_18'><span class='v-num v-18'>18&nbsp;</span>יִ֭לָּ֣פְתוּ אָרְחֹ֣ות דַּרְכָּ֑ם יַעֲל֖וּ בַתֹּ֣הוּ וְיֹאבֵֽדוּ׃ </span>
<span class='v JB6_19' data-id='JB6_19'><span class='v-num v-19'>19&nbsp;</span>הִ֭בִּיטוּ אָרְחֹ֣ות תֵּמָ֑א הֲלִיכֹ֥ת שְׁ֝בָ֗א קִוּוּ־לָֽמֹו׃ </span>
<span class='v JB6_20' data-id='JB6_20'><span class='v-num v-20'>20&nbsp;</span>בֹּ֥שׁוּ כִּֽי־בָטָ֑ח בָּ֥אוּ עָ֝דֶ֗יהָ וַיֶּחְפָּֽרוּ׃ </span>
<span class='v JB6_21' data-id='JB6_21'><span class='v-num v-21'>21&nbsp;</span>כִּֽי־עַ֭תָּה הֱיִ֣יתֶם *לֹא (לֹ֑ו) תִּֽרְא֥וּ חֲ֝תַ֗ת וַתִּירָֽאוּ׃ </span>
<span class='v JB6_22' data-id='JB6_22'><span class='v-num v-22'>22&nbsp;</span>הֲ‍ֽכִי־אָ֭מַרְתִּי הָ֣בוּ לִ֑י וּ֝מִכֹּחֲכֶ֗ם שִׁחֲד֥וּ בַעֲדִֽי׃ </span>
<span class='v JB6_23' data-id='JB6_23'><span class='v-num v-23'>23&nbsp;</span>וּמַלְּט֥וּנִי מִיַּד־צָ֑ר וּמִיַּ֖ד עָרִיצִ֣ים תִּפְדּֽוּנִי׃ </span>
<span class='v JB6_24' data-id='JB6_24'><span class='v-num v-24'>24&nbsp;</span>הֹ֭ורוּנִי וַאֲנִ֣י אַחֲרִ֑ישׁ וּמַה־שָּׁ֝גִ֗יתִי הָבִ֥ינוּ לִֽי׃ </span>
<span class='v JB6_25' data-id='JB6_25'><span class='v-num v-25'>25&nbsp;</span>מַה־נִּמְרְצ֥וּ אִמְרֵי־יֹ֑שֶׁר וּמַה־יֹּוכִ֖יחַ הֹוכֵ֣חַ מִכֶּֽם׃ </span>
<span class='v JB6_26' data-id='JB6_26'><span class='v-num v-26'>26&nbsp;</span>הַלְהֹוכַ֣ח מִלִּ֣ים תַּחְשֹׁ֑בוּ וּ֝לְר֗וּחַ אִמְרֵ֥י נֹאָֽשׁ׃ </span>
<span class='v JB6_27' data-id='JB6_27'><span class='v-num v-27'>27&nbsp;</span>אַף־עַל־יָתֹ֥ום תַּפִּ֑ילוּ וְ֝תִכְר֗וּ עַל־רֵֽיעֲכֶֽם׃ </span>
<span class='v JB6_28' data-id='JB6_28'><span class='v-num v-28'>28&nbsp;</span>וְ֭עַתָּה הֹואִ֣ילוּ פְנוּ־בִ֑י וְעַל־פְּ֝נֵיכֶ֗ם אִם־אֲכַזֵּֽב׃ </span>
<span class='v JB6_29' data-id='JB6_29'><span class='v-num v-29'>29&nbsp;</span>שֻֽׁבוּ־נָ֭א אַל־תְּהִ֣י עַוְלָ֑ה *וְשֻׁבִי (וְשׁ֥וּבוּ) עֹ֝וד צִדְקִי־בָֽהּ׃ </span>
<span class='v JB6_30' data-id='JB6_30'><span class='v-num v-30'>30&nbsp;</span>הֲיֵשׁ־בִּלְשֹׁונִ֥י עַוְלָ֑ה אִם־חִ֝כִּ֗י לֹא־יָבִ֥ין הַוֹּֽות׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB5.html'>&#9664;</a>
<a class='home' href='index.html'>&#9776;</a>
<a class='next' href='JB7.html'>&#9654;</a>
</div></div>
</body></html>
