<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 7</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 7 </a>
<a class='prev' href='PR6.html'> &#9664; </a>
<a class='next' href='PR8.html'> &#9654; </a>
</div></div>
<div class='chapter section PR7 hbo PR ezra_sil' dir='rtl' data-id='PR7' data-nextid='PR8' data-previd='PR6' lang='hbo'> 

<br><div class='c'>7</div>
<div class='p'>
<span class='v PR7_1' data-id='PR7_1'><span class='verse1 v-num v-1'>1&nbsp;</span>בְּ֭נִי שְׁמֹ֣ר אֲמָרָ֑י וּ֝מִצְוֹתַ֗י תִּצְפֹּ֥ן אִתָּֽךְ׃ </span>
<span class='v PR7_2' data-id='PR7_2'><span class='v-num v-2'>2&nbsp;</span>שְׁמֹ֣ר מִצְוֹתַ֣י וֶחְיֵ֑ה וְ֝תֹורָתִ֗י כְּאִישֹׁ֥ון עֵינֶֽיךָ׃ </span>
<span class='v PR7_3' data-id='PR7_3'><span class='v-num v-3'>3&nbsp;</span>קָשְׁרֵ֥ם עַל־אֶצְבְּעֹתֶ֑יךָ כָּ֝תְבֵ֗ם עַל־ל֥וּחַ לִבֶּֽךָ׃ </span>
<span class='v PR7_4' data-id='PR7_4'><span class='v-num v-4'>4&nbsp;</span>אֱמֹ֣ר לַֽ֭חָכְמָה אֲחֹ֣תִי אָ֑תְּ וּ֝מֹדָ֗ע לַבִּינָ֥ה תִקְרָֽא׃ </span>
<span class='v PR7_5' data-id='PR7_5'><span class='v-num v-5'>5&nbsp;</span>לִ֭שְׁמָרְךָ מֵאִשָּׁ֣ה זָרָ֑ה מִ֝נָּכְרִיָּ֗ה אֲמָרֶ֥יהָ הֶחֱלִֽיקָה׃ </span>
<span class='v PR7_6' data-id='PR7_6'><span class='v-num v-6'>6&nbsp;</span>כִּ֭י בְּחַלֹּ֣ון בֵּיתִ֑י בְּעַ֖ד אֶשְׁנַבִּ֣י נִשְׁקָֽפְתִּי׃ </span>
<span class='v PR7_7' data-id='PR7_7'><span class='v-num v-7'>7&nbsp;</span>וָאֵ֤רֶא בַפְּתָאיִ֗ם אָ֘בִ֤ינָה בַבָּנִ֗ים נַ֣עַר חֲסַר־לֵֽב׃ </span>
<span class='v PR7_8' data-id='PR7_8'><span class='v-num v-8'>8&nbsp;</span>עֹבֵ֣ר בַּ֭שּׁוּק אֵ֣צֶל פִּנָּ֑הּ וְדֶ֖רֶךְ בֵּיתָ֣הּ יִצְעָֽד׃ </span>
<span class='v PR7_9' data-id='PR7_9'><span class='v-num v-9'>9&nbsp;</span>בְּנֶֽשֶׁף־בְּעֶ֥רֶב יֹ֑ום בְּאִישֹׁ֥ון לַ֝֗יְלָה וַאֲפֵלָֽה׃ </span>
<span class='v PR7_10' data-id='PR7_10'><span class='v-num v-10'>10&nbsp;</span>וְהִנֵּ֣ה אִ֭שָּׁה לִקְרָאתֹ֑ו שִׁ֥ית זֹ֝ונָ֗ה וּנְצֻ֥רַת לֵֽב׃ </span>
<span class='v PR7_11' data-id='PR7_11'><span class='v-num v-11'>11&nbsp;</span>הֹמִיָּ֣ה הִ֣יא וְסֹרָ֑רֶת בְּ֝בֵיתָ֗הּ לֹא־יִשְׁכְּנ֥וּ רַגְלֶֽיהָ׃ </span>
<span class='v PR7_12' data-id='PR7_12'><span class='v-num v-12'>12&nbsp;</span>פַּ֤עַם ׀ בַּח֗וּץ פַּ֥עַם בָּרְחֹבֹ֑ות וְאֵ֖צֶל כָּל־פִּנָּ֣ה תֶאֱרֹֽב׃ </span>
<span class='v PR7_13' data-id='PR7_13'><span class='v-num v-13'>13&nbsp;</span>וְהֶחֱזִ֣יקָה בֹּ֖ו וְנָ֣שְׁקָה־לֹּ֑ו הֵעֵ֥זָה פָ֝נֶ֗יהָ וַתֹּ֣אמַר לֹֽו׃ </span>
<span class='v PR7_14' data-id='PR7_14'><span class='v-num v-14'>14&nbsp;</span>זִבְחֵ֣י שְׁלָמִ֣ים עָלָ֑י הַ֝יֹּ֗ום שִׁלַּ֥מְתִּי נְדָרָֽי׃ </span>
<span class='v PR7_15' data-id='PR7_15'><span class='v-num v-15'>15&nbsp;</span>עַל־כֵּ֭ן יָצָ֣אתִי לִקְרָאתֶ֑ךָ לְשַׁחֵ֥ר פָּ֝נֶ֗יךָ וָאֶמְצָאֶֽךָּ׃ </span>
<span class='v PR7_16' data-id='PR7_16'><span class='v-num v-16'>16&nbsp;</span>מַ֭רְבַדִּים רָבַ֣דְתִּי עַרְשִׂ֑י חֲ֝טֻבֹ֗ות אֵט֥וּן מִצְרָֽיִם׃ </span>
<span class='v PR7_17' data-id='PR7_17'><span class='v-num v-17'>17&nbsp;</span>נַ֥פְתִּי מִשְׁכָּבִ֑י מֹ֥ר אֲ֝הָלִ֗ים וְקִנָּמֹֽון׃ </span>
<span class='v PR7_18' data-id='PR7_18'><span class='v-num v-18'>18&nbsp;</span>לְכָ֤ה נִרְוֶ֣ה דֹ֭דִים עַד־הַבֹּ֑קֶר נִ֝תְעַלְּסָ֗ה בָּאֳהָבִֽים׃ </span>
<span class='v PR7_19' data-id='PR7_19'><span class='v-num v-19'>19&nbsp;</span>כִּ֤י אֵ֣ין הָאִ֣ישׁ בְּבֵיתֹ֑ו הָ֝לַ֗ךְ בְּדֶ֣רֶךְ מֵרָחֹֽוק׃ </span>
<span class='v PR7_20' data-id='PR7_20'><span class='v-num v-20'>20&nbsp;</span>צְֽרֹור־הַ֭כֶּסֶף לָקַ֣ח בְּיָדֹ֑ו לְיֹ֥ום הַ֝כֵּ֗סֶא יָבֹ֥א בֵיתֹֽו׃ </span>
<span class='v PR7_21' data-id='PR7_21'><span class='v-num v-21'>21&nbsp;</span>הִ֭טַּתּוּ בְּרֹ֣ב לִקְחָ֑הּ בְּחֵ֥לֶק שְׂ֝פָתֶ֗יהָ תַּדִּיחֶֽנּוּ׃ </span>
<span class='v PR7_22' data-id='PR7_22'><span class='v-num v-22'>22&nbsp;</span>הֹ֤ולֵ֥ךְ אַחֲרֶ֗יהָ פִּ֫תְאֹ֥ם כְּ֭שֹׁור אֶל־טָ֣בַח יָבֹ֑וא וּ֝כְעֶ֗כֶס אֶל־מוּסַ֥ר אֱוֽ͏ִיל׃ </span>
<span class='v PR7_23' data-id='PR7_23'><span class='v-num v-23'>23&nbsp;</span>עַ֤ד יְפַלַּ֪ח חֵ֡ץ כְּֽבֵדֹ֗ו כְּמַהֵ֣ר צִפֹּ֣ור אֶל־פָּ֑ח וְלֹֽא־יָ֝דַ֗ע כִּֽי־בְנַפְשֹׁ֥ו הֽוּא׃ פ </span>
<span class='v PR7_24' data-id='PR7_24'><span class='v-num v-24'>24&nbsp;</span>וְעַתָּ֣ה בָ֭נִים שִׁמְעוּ־לִ֑י וְ֝הַקְשִׁ֗יבוּ לְאִמְרֵי־פִֽי׃ </span>
<span class='v PR7_25' data-id='PR7_25'><span class='v-num v-25'>25&nbsp;</span>אַל־יֵ֣שְׂטְ אֶל־דְּרָכֶ֣יהָ לִבֶּ֑ךָ אַל־תֵּ֝תַע בִּנְתִיבֹותֶֽיהָ׃ </span>
<span class='v PR7_26' data-id='PR7_26'><span class='v-num v-26'>26&nbsp;</span>כִּֽי־רַבִּ֣ים חֲלָלִ֣ים הִפִּ֑ילָה וַ֝עֲצֻמִ֗ים כָּל־הֲרֻגֶֽיהָ׃ </span>
<span class='v PR7_27' data-id='PR7_27'><span class='v-num v-27'>27&nbsp;</span>דַּרְכֵ֣י שְׁאֹ֣ול בֵּיתָ֑הּ יֹ֝רְדֹ֗ות אֶל־חַדְרֵי־מָֽוֶת׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR6.html'>&#9664;</a>
<a class='home' href='index.html'>&#9776;</a>
<a class='next' href='PR8.html'>&#9654;</a>
</div></div>
</body></html>
