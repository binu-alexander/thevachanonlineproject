<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 15</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 15 </a>
<a class='prev' href='PR14.html'> &#9664; </a>
<a class='next' href='PR16.html'> &#9654; </a>
</div></div>
<div class='chapter section PR15 hbo PR ezra_sil' dir='rtl' data-id='PR15' data-nextid='PR16' data-previd='PR14' lang='hbo'> 

<br><div class='c'>15</div>
<div class='p'>
<span class='v PR15_1' data-id='PR15_1'><span class='verse1 v-num v-1'>1&nbsp;</span>מַֽעֲנֶה־רַּ֭ךְ יָשִׁ֣יב חֵמָ֑ה וּדְבַר־עֶ֝֗צֶב יַעֲלֶה־אָֽף׃ </span>
<span class='v PR15_2' data-id='PR15_2'><span class='v-num v-2'>2&nbsp;</span>לְשֹׁ֣ון חֲ֭כָמִים תֵּיטִ֣יב דָּ֑עַת וּפִ֥י כְ֝סִילִ֗ים יַבִּ֥יעַ אִוֶּֽלֶת׃ </span>
<span class='v PR15_3' data-id='PR15_3'><span class='v-num v-3'>3&nbsp;</span>בְּֽכָל־מָ֭קֹום עֵינֵ֣י יְהוָ֑ה צֹ֝פֹ֗ות רָעִ֥ים וטֹובִֽים׃ </span>
<span class='v PR15_4' data-id='PR15_4'><span class='v-num v-4'>4&nbsp;</span>מַרְפֵּ֣א לָ֭שֹׁון עֵ֣ץ חַיִּ֑ים וְסֶ֥לֶף בָּ֝֗הּ שֶׁ֣בֶר בְּרֽוּחַ׃ </span>
<span class='v PR15_5' data-id='PR15_5'><span class='v-num v-5'>5&nbsp;</span>אֱוִ֗יל יִ֭נְאַץ מוּסַ֣ר אָבִ֑יו וְשֹׁמֵ֖ר תֹּוכַ֣חַת יַעְרִֽם׃ </span>
<span class='v PR15_6' data-id='PR15_6'><span class='v-num v-6'>6&nbsp;</span>בֵּ֣ית צַ֭דִּיק חֹ֣סֶן רָ֑ב וּבִתְבוּאַ֖ת רָשָׁ֣ע נֶעְכָּֽרֶת׃ </span>
<span class='v PR15_7' data-id='PR15_7'><span class='v-num v-7'>7&nbsp;</span>שִׂפְתֵ֣י חֲ֭כָמִים יְזָ֣רוּ דָ֑עַת וְלֵ֖ב כְּסִילִ֣ים לֹא־כֵֽן׃ </span>
<span class='v PR15_8' data-id='PR15_8'><span class='v-num v-8'>8&nbsp;</span>זֶ֣בַח רְ֭שָׁעִים תֹּועֲבַ֣ת יְהוָ֑ה וּתְפִלַּ֖ת יְשָׁרִ֣ים רְצֹונֹֽו׃ </span>
<span class='v PR15_9' data-id='PR15_9'><span class='v-num v-9'>9&nbsp;</span>תֹּועֲבַ֣ת יְ֭הוָה דֶּ֣רֶךְ רָשָׁ֑ע וּמְרַדֵּ֖ף צְדָקָ֣ה יֶאֱהָֽב׃ </span>
<span class='v PR15_10' data-id='PR15_10'><span class='v-num v-10'>10&nbsp;</span>מוּסָ֣ר רָ֭ע לְעֹזֵ֣ב אֹ֑רַח שֹׂונֵ֖א תֹוכַ֣חַת יָמֽוּת׃ </span>
<span class='v PR15_11' data-id='PR15_11'><span class='v-num v-11'>11&nbsp;</span>שְׁאֹ֣ול וַ֭אֲבַדֹּון נֶ֣גֶד יְהוָ֑ה אַ֝֗ף כִּֽי־לִבֹּ֥ות בְּֽנֵי־אָדָֽם׃ </span>
<span class='v PR15_12' data-id='PR15_12'><span class='v-num v-12'>12&nbsp;</span>לֹ֣א יֶאֱהַב־לֵ֭ץ הֹוכֵ֣חַֽ לֹ֑ו אֶל־חֲ֝כָמִ֗ים לֹ֣א יֵלֵֽךְ׃ </span>
<span class='v PR15_13' data-id='PR15_13'><span class='v-num v-13'>13&nbsp;</span>לֵ֣ב שָׂ֭מֵחַ יֵיטִ֣ב פָּנִ֑ים וּבְעַצְּבַת־לֵ֝ב ר֣וּחַ נְכֵאָֽה׃ </span>
<span class='v PR15_14' data-id='PR15_14'><span class='v-num v-14'>14&nbsp;</span>לֵ֣ב נָ֭בֹון יְבַקֶּשׁ־דָּ֑עַת *וּפְנֵי (וּפִ֥י) כְ֝סִילִ֗ים יִרְעֶ֥ה אִוֶּֽלֶת׃ </span>
<span class='v PR15_15' data-id='PR15_15'><span class='v-num v-15'>15&nbsp;</span>כָּל־יְמֵ֣י עָנִ֣י רָעִ֑ים וְטֹֽוב־לֵ֝֗ב מִשְׁתֶּ֥ה תָמִֽיד׃ </span>
<span class='v PR15_16' data-id='PR15_16'><span class='v-num v-16'>16&nbsp;</span>טֹוב־מְ֭עַט בְּיִרְאַ֣ת יְהוָ֑ה מֵאֹוצָ֥ר רָ֝֗ב וּמְה֥וּמָה בֹֽו׃ </span>
<span class='v PR15_17' data-id='PR15_17'><span class='v-num v-17'>17&nbsp;</span>טֹ֤וב אֲרֻחַ֣ת יָ֭רָק וְאַהֲבָה־שָׁ֑ם מִשֹּׁ֥ור אָ֝ב֗וּס וְשִׂנְאָה־בֹֽו׃ </span>
<span class='v PR15_18' data-id='PR15_18'><span class='v-num v-18'>18&nbsp;</span>אִ֣ישׁ חֵ֭מָה יְגָרֶ֣ה מָדֹ֑ון וְאֶ֥רֶך אַ֝פַּ֗יִם יַשְׁקִ֥יט רִֽיב׃ </span>
<span class='v PR15_19' data-id='PR15_19'><span class='v-num v-19'>19&nbsp;</span>דֶּ֣רֶךְ עָ֭צֵל כִּמְשֻׂ֣כַת חָ֑דֶק וְאֹ֖רַח יְשָׁרִ֣ים סְלֻלָֽה׃ </span>
<span class='v PR15_20' data-id='PR15_20'><span class='v-num v-20'>20&nbsp;</span>בֵּ֣ן חָ֭כָם יְשַׂמַּח־אָ֑ב וּכְסִ֥יל אָ֝דָ֗ם בֹּוזֶ֥ה אִמֹּֽו׃ </span>
<span class='v PR15_21' data-id='PR15_21'><span class='v-num v-21'>21&nbsp;</span>אִ֭וֶּלֶת שִׂמְחָ֣ה לַחֲסַר־לֵ֑ב וְאִ֥ישׁ תְּ֝בוּנָ֗ה יְיַשֶּׁר־לָֽכֶת׃ </span>
<span class='v PR15_22' data-id='PR15_22'><span class='v-num v-22'>22&nbsp;</span>הָפֵ֣ר מַ֭חֲשָׁבֹות בְּאֵ֣ין סֹ֑וד וּבְרֹ֖ב יֹועֲצִ֣ים תָּקֽוּם׃ </span>
<span class='v PR15_23' data-id='PR15_23'><span class='v-num v-23'>23&nbsp;</span>שִׂמְחָ֣ה לָ֭אִישׁ בְּמַעֲנֵה־פִ֑יו וְדָבָ֖ר בְּעִתֹּ֣ו מַה־טֹּֽוב׃ </span>
<span class='v PR15_24' data-id='PR15_24'><span class='v-num v-24'>24&nbsp;</span>אֹ֣רַח חַ֭יִּים לְמַ֣עְלָה לְמַשְׂכִּ֑יל לְמַ֥עַן ס֝֗וּר מִשְּׁאֹ֥ול מָֽטָּה׃ </span>
<span class='v PR15_25' data-id='PR15_25'><span class='v-num v-25'>25&nbsp;</span>בֵּ֣ית גֵּ֭אִים יִסַּ֥ח ׀ יְהוָ֑ה וְ֝יַצֵּ֗ב גְּב֣וּל אַלְמָנָֽה׃ </span>
<span class='v PR15_26' data-id='PR15_26'><span class='v-num v-26'>26&nbsp;</span>תֹּועֲבַ֣ת יְ֭הוָה מַחְשְׁבֹ֣ות רָ֑ע וּ֝טְהֹרִ֗ים אִמְרֵי־נֹֽעַם׃ </span>
<span class='v PR15_27' data-id='PR15_27'><span class='v-num v-27'>27&nbsp;</span>עֹכֵ֣ר בֵּ֭יתֹו בֹּוצֵ֣עַ בָּ֑צַע וְשֹׂונֵ֖א מַתָּנֹ֣ת יִחְיֶֽה׃ </span>
<span class='v PR15_28' data-id='PR15_28'><span class='v-num v-28'>28&nbsp;</span>לֵ֣ב צַ֭דִּיק יֶהְגֶּ֣ה לַעֲנֹ֑ות וּפִ֥י רְ֝שָׁעִ֗ים יַבִּ֥יעַ רָעֹֽות׃ </span>
<span class='v PR15_29' data-id='PR15_29'><span class='v-num v-29'>29&nbsp;</span>רָחֹ֣וק יְ֭הוָה מֵרְשָׁעִ֑ים וּתְפִלַּ֖ת צַדִּיקִ֣ים יִשְׁמָֽע׃ </span>
<span class='v PR15_30' data-id='PR15_30'><span class='v-num v-30'>30&nbsp;</span>מְֽאֹור־עֵ֭ינַיִם יְשַׂמַּֽח־לֵ֑ב שְׁמוּעָ֥ה טֹ֝ובָ֗ה תְּדַשֶּׁן־עָֽצֶם׃ </span>
<span class='v PR15_31' data-id='PR15_31'><span class='v-num v-31'>31&nbsp;</span>אֹ֗זֶן שֹׁ֖מַעַת תֹּוכַ֣חַת חַיִּ֑ים בְּקֶ֖רֶב חֲכָמִ֣ים תָּלִֽין׃ </span>
<span class='v PR15_32' data-id='PR15_32'><span class='v-num v-32'>32&nbsp;</span>פֹּורֵ֣עַ מ֖וּסָר מֹואֵ֣ס נַפְשֹׁ֑ו וְשֹׁומֵ֥עַ תֹּ֝וכַ֗חַת קֹ֣ונֶה לֵּֽב׃ </span>
<span class='v PR15_33' data-id='PR15_33'><span class='v-num v-33'>33&nbsp;</span>יִרְאַ֣ת יְ֭הוָה מוּסַ֣ר חָכְמָ֑ה וְלִפְנֵ֖י כָבֹ֣וד עֲנָוָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR14.html'>&#9664;</a>
<a class='home' href='index.html'>&#9776;</a>
<a class='next' href='PR16.html'>&#9654;</a>
</div></div>
</body></html>
