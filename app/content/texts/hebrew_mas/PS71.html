<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 71</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 71 </a>
<a class='prev' href='PS70.html'> &#9664; </a>
<a class='next' href='PS72.html'> &#9654; </a>
</div></div>
<div class='chapter section PS71 hbo PS ezra_sil' dir='rtl' data-id='PS71' data-nextid='PS72' data-previd='PS70' lang='hbo'> 

<div class='c'> 71</div>
<div class='p'>
<span class='v PS71_1' data-id='PS71_1'><span class='verse1 v-num v-1'>1&nbsp;</span>בְּךָֽ־יְהוָ֥ה חָסִ֑יתִי אַל־אֵבֹ֥ושָׁה לְעֹולָֽם׃ </span>
<span class='v PS71_2' data-id='PS71_2'><span class='v-num v-2'>2&nbsp;</span>בְּצִדְקָתְךָ֗ תַּצִּילֵ֥נִי וּֽתְפַלְּטֵ֑נִי הַטֵּֽה־אֵלַ֥י אָ֝זְנְךָ֗ וְהֹושִׁיעֵֽנִי׃ </span>
<span class='v PS71_3' data-id='PS71_3'><span class='v-num v-3'>3&nbsp;</span>הֱיֵ֤ה לִ֨י ׀ לְצ֥וּר מָעֹ֡ון לָבֹ֗וא תָּמִ֗יד צִוִּ֥יתָ לְהֹושִׁיעֵ֑נִי כִּֽי־סַלְעִ֖י וּמְצוּדָתִ֣י אָֽתָּה׃ </span>
<span class='v PS71_4' data-id='PS71_4'><span class='v-num v-4'>4&nbsp;</span>אֱ‍ֽלֹהַ֗י פַּ֭לְּטֵנִי מִיַּ֣ד רָשָׁ֑ע מִכַּ֖ף מְעַוֵּ֣ל וְחֹומֵץ׃ </span>
<span class='v PS71_5' data-id='PS71_5'><span class='v-num v-5'>5&nbsp;</span>כִּֽי־אַתָּ֥ה תִקְוָתִ֑י אֲדֹנָ֥י יְ֝הוִ֗ה מִבְטַחִ֥י מִנְּעוּרָֽי׃ </span>
<span class='v PS71_6' data-id='PS71_6'><span class='v-num v-6'>6&nbsp;</span>עָלֶ֤יךָ ׀ נִסְמַ֬כְתִּי מִבֶּ֗טֶן מִמְּעֵ֣י אִ֭מִּי אַתָּ֣ה גֹוזִ֑י בְּךָ֖ תְהִלָּתִ֣י תָמִֽיד׃ </span>
<span class='v PS71_7' data-id='PS71_7'><span class='v-num v-7'>7&nbsp;</span>כְּ֭מֹופֵת הָיִ֣יתִי לְרַבִּ֑ים וְ֝אַתָּ֗ה מַֽחֲסִי־עֹֽז׃ </span>
<span class='v PS71_8' data-id='PS71_8'><span class='v-num v-8'>8&nbsp;</span>יִמָּ֣לֵא פִ֭י תְּהִלָּתֶ֑ךָ כָּל־הַ֝יֹּ֗ום תִּפְאַרְתֶּֽךָ׃ </span>
<span class='v PS71_9' data-id='PS71_9'><span class='v-num v-9'>9&nbsp;</span>אַֽל־תַּ֭שְׁלִיכֵנִי לְעֵ֣ת זִקְנָ֑ה כִּכְלֹ֥ות כֹּ֝חִ֗י אֽ͏ַל־תַּעַזְבֵֽנִי׃ </span>
<span class='v PS71_10' data-id='PS71_10'><span class='v-num v-10'>10&nbsp;</span>כִּֽי־אָמְר֣וּ אֹויְבַ֣י לִ֑י וְשֹׁמְרֵ֥י נַ֝פְשִׁ֗י נֹועֲצ֥וּ יַחְדָּֽו׃ </span>
<span class='v PS71_11' data-id='PS71_11'><span class='v-num v-11'>11&nbsp;</span>לֵ֭אמֹר אֱלֹהִ֣ים עֲזָבֹ֑ו רִֽדְפ֥וּ וְ֝תִפְשׂ֗וּהוּ כִּי־אֵ֥ין מַצִּֽיל׃ </span>
<span class='v PS71_12' data-id='PS71_12'><span class='v-num v-12'>12&nbsp;</span>אֱ֭לֹהִים אַל־תִּרְחַ֣ק מִמֶּ֑נִּי אֱ֝לֹהַ֗י לְעֶזְרָ֥תִי *חִישָׁה (חֽוּשָׁה)׃ </span>
<span class='v PS71_13' data-id='PS71_13'><span class='v-num v-13'>13&nbsp;</span>יֵבֹ֣שׁוּ יִכְלוּ֮ שֹׂטְנֵ֪י נַ֫פְשִׁ֥י יַֽעֲט֣וּ חֶ֭רְפָּה וּכְלִמָּ֑ה מְ֝בַקְשֵׁ֗י רָעָתִֽי׃ </span>
<span class='v PS71_14' data-id='PS71_14'><span class='v-num v-14'>14&nbsp;</span>וַ֭אֲנִי תָּמִ֣יד אֲיַחֵ֑ל וְ֝הֹוסַפְתִּ֗י עַל־כָּל־תְּהִלָּתֶֽךָ׃ </span>
<span class='v PS71_15' data-id='PS71_15'><span class='v-num v-15'>15&nbsp;</span>פִּ֤י ׀ יְסַפֵּ֬ר צִדְקָתֶ֗ךָ כָּל־הַיֹּ֥ום תְּשׁוּעָתֶ֑ךָ כִּ֤י לֹ֖א יָדַ֣עְתִּי סְפֹרֹֽות׃ </span>
<span class='v PS71_16' data-id='PS71_16'><span class='v-num v-16'>16&nbsp;</span>אָבֹ֗וא בִּ֭גְבֻרֹות אֲדֹנָ֣י יְהוִ֑ה אַזְכִּ֖יר צִדְקָתְךָ֣ לְבַדֶּֽךָ׃ </span>
<span class='v PS71_17' data-id='PS71_17'><span class='v-num v-17'>17&nbsp;</span>אֱ‍ֽלֹהִ֗ים לִמַּדְתַּ֥נִי מִנְּעוּרָ֑י וְעַד־הֵ֝֗נָּה אַגִּ֥יד נִפְלְאֹותֶֽיךָ׃ </span>
<span class='v PS71_18' data-id='PS71_18'><span class='v-num v-18'>18&nbsp;</span>וְגַ֤ם עַד־זִקְנָ֨ה ׀ וְשֵׂיבָה֮ אֱלֹהִ֪ים אַֽל־תַּעַ֫זְבֵ֥נִי עַד־אַגִּ֣יד זְרֹועֲךָ֣ לְדֹ֑ור לְכָל־יָ֝בֹ֗וא גְּבוּרָתֶֽךָ׃ </span>
<span class='v PS71_19' data-id='PS71_19'><span class='v-num v-19'>19&nbsp;</span>וְצִדְקָתְךָ֥ אֱלֹהִ֗ים עַד־מָ֫רֹ֥ום אֲשֶׁר־עָשִׂ֥יתָ גְדֹלֹ֑ות אֱ֝לֹהִ֗ים מִ֣י כָמֹֽוךָ׃ </span>
<span class='v PS71_20' data-id='PS71_20'><span class='v-num v-20'>20&nbsp;</span>אֲשֶׁ֤ר *הִרְאִיתַנוּ (הִרְאִיתַ֨נִי ׀) צָרֹ֥ות רַבֹּ֗ות וְרָ֫עֹ֥ות תָּשׁ֥וּב *תְּחַיֵּינוּ (תְּחַיֵּ֑ינִי) וּֽמִתְּהֹמֹ֥ות הָ֝אָ֗רֶץ תָּשׁ֥וּב תַּעֲלֵֽנִי׃ </span>
<span class='v PS71_21' data-id='PS71_21'><span class='v-num v-21'>21&nbsp;</span>תֶּ֤רֶב ׀ גְּֽדֻלָּתִ֗י וְתִסֹּ֥ב תְּֽנַחֲמֵֽנִי׃ </span>
<span class='v PS71_22' data-id='PS71_22'><span class='v-num v-22'>22&nbsp;</span>גַּם־אֲנִ֤י ׀ אֹודְךָ֣ בִכְלִי־נֶבֶל֮ אֲמִתְּךָ֪ אֱלֹ֫הָ֥י אֲזַמְּרָ֣ה לְךָ֣ בְכִנֹּ֑ור קְ֝דֹ֗ושׁ יִשְׂרָאֵֽל׃ </span>
<span class='v PS71_23' data-id='PS71_23'><span class='v-num v-23'>23&nbsp;</span>תְּרַנֵּ֣נָּ֣ה שְׂ֭פָתַי כִּ֣י אֲזַמְּרָה־לָּ֑ךְ וְ֝נַפְשִׁ֗י אֲשֶׁ֣ר פָּדִֽיתָ׃ </span>
<span class='v PS71_24' data-id='PS71_24'><span class='v-num v-24'>24&nbsp;</span>גַּם־לְשֹׁונִ֗י כָּל־הַ֭יֹּום תֶּהְגֶּ֣ה צִדְקָתֶ֑ךָ כִּי־בֹ֥שׁוּ כִֽי־חָ֝פְר֗וּ מְבַקְשֵׁ֥י רָעָתִֽי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS70.html'>&#9664;</a>
<a class='home' href='index.html'>&#9776;</a>
<a class='next' href='PS72.html'>&#9654;</a>
</div></div>
</body></html>
