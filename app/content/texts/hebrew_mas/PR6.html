<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 6</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 6 </a>
<a class='prev' href='PR5.html'> &#9664; </a>
<a class='next' href='PR7.html'> &#9654; </a>
</div></div>
<div class='chapter section PR6 hbo PR ezra_sil' dir='rtl' data-id='PR6' data-nextid='PR7' data-previd='PR5' lang='hbo'> 

<div class='c'>6</div>
<div class='p'>
<span class='v PR6_1' data-id='PR6_1'><span class='verse1 v-num v-1'>1&nbsp;</span>בְּ֭נִי אִם־עָרַ֣בְתָּ לְרֵעֶ֑ךָ תָּקַ֖עְתָּ לַזָּ֣ר כַּפֶּֽיךָ׃ </span>
<span class='v PR6_2' data-id='PR6_2'><span class='v-num v-2'>2&nbsp;</span>נֹוקַ֥שְׁתָּ בְאִמְרֵי־פִ֑יךָ נִ֝לְכַּ֗דְתָּ בְּאִמְרֵי־פִֽיךָ׃ </span>
<span class='v PR6_3' data-id='PR6_3'><span class='v-num v-3'>3&nbsp;</span>עֲשֵׂ֨ה זֹ֥את אֵפֹ֪וא ׀ בְּנִ֡י וְֽהִנָּצֵ֗ל כִּ֘י בָ֤אתָ בְכַף־רֵעֶ֑ךָ לֵ֥ךְ הִ֝תְרַפֵּ֗ס וּרְהַ֥ב רֵעֶֽיךָ׃ </span>
<span class='v PR6_4' data-id='PR6_4'><span class='v-num v-4'>4&nbsp;</span>אַל־תִּתֵּ֣ן שֵׁנָ֣ה לְעֵינֶ֑יךָ וּ֝תְנוּמָ֗ה לְעַפְעַפֶּֽיךָ׃ </span>
<span class='v PR6_5' data-id='PR6_5'><span class='v-num v-5'>5&nbsp;</span>הִ֭נָּצֵל כִּצְבִ֣י מִיָּ֑ד וּ֝כְצִפֹּ֗ור מִיַּ֥ד יָקֽוּשׁ׃ פ </span>
<span class='v PR6_6' data-id='PR6_6'><span class='v-num v-6'>6&nbsp;</span>לֵֽךְ־אֶל־נְמָלָ֥ה עָצֵ֑ל רְאֵ֖ה דְרָכֶ֣יהָ וַחֲכָֽם׃ </span>
<span class='v PR6_7' data-id='PR6_7'><span class='v-num v-7'>7&nbsp;</span>אֲשֶׁ֖ר אֵֽין־לָ֥הּ קָצִ֗ין שֹׁטֵ֥ר וּמֹשֵֽׁל׃ </span>
<span class='v PR6_8' data-id='PR6_8'><span class='v-num v-8'>8&nbsp;</span>תָּכִ֣ין בַּקַּ֣יִץ לַחְמָ֑הּ אָגְרָ֥ה בַ֝קָּצִ֗יר מַאֲכָלָֽהּ׃ </span>
<span class='v PR6_9' data-id='PR6_9'><span class='v-num v-9'>9&nbsp;</span>עַד־מָתַ֖י עָצֵ֥ל ׀ תִּשְׁכָּ֑ב מָ֝תַ֗י תָּק֥וּם מִשְּׁנָתֶֽךָ׃ </span>
<span class='v PR6_10' data-id='PR6_10'><span class='v-num v-10'>10&nbsp;</span>מְעַ֣ט שֵׁ֭נֹות מְעַ֣ט תְּנוּמֹ֑ות מְעַ֓ט ׀ חִבֻּ֖ק יָדַ֣יִם לִשְׁכָּֽב׃ </span>
<span class='v PR6_11' data-id='PR6_11'><span class='v-num v-11'>11&nbsp;</span>וּבָֽא־כִמְהַלֵּ֥ךְ רֵאשֶׁ֑ךָ וּ֝מַחְסֹֽרְךָ֗ כְּאִ֣ישׁ מָגֵֽן׃ פ </span>
<span class='v PR6_12' data-id='PR6_12'><span class='v-num v-12'>12&nbsp;</span>אָדָ֣ם בְּ֭לִיַּעַל אִ֣ישׁ אָ֑וֶן הֹ֝ולֵ֗ךְ עִקְּשׁ֥וּת פֶּֽה׃ </span>
<span class='v PR6_13' data-id='PR6_13'><span class='v-num v-13'>13&nbsp;</span>קֹרֵ֣ץ בְּ֭עֵינָיו מֹלֵ֣ל בְּרַגְלָ֑ו מֹ֝רֶ֗ה בְּאֶצְבְּעֹתָֽיו׃ </span>
<span class='v PR6_14' data-id='PR6_14'><span class='v-num v-14'>14&nbsp;</span>תַּֽהְפֻּכֹ֨ות ׀ בְּלִבֹּ֗ו חֹרֵ֣שׁ רָ֣ע בְּכָל־עֵ֑ת *מְדָנִים (מִדְיָנִ֥ים) יְשַׁלֵּֽחַ׃ </span>
<span class='v PR6_15' data-id='PR6_15'><span class='v-num v-15'>15&nbsp;</span>עַל־כֵּ֗ן פִּ֭תְאֹם יָבֹ֣וא אֵידֹ֑ו פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃ פ </span>
<span class='v PR6_16' data-id='PR6_16'><span class='v-num v-16'>16&nbsp;</span>שֶׁשׁ־הֵ֭נָּה שָׂנֵ֣א יְהוָ֑ה וְ֝שֶׁ֗בַע *תֹּועֲבֹות (תֹּועֲבַ֥ת) נַפְשֹֽׁו׃ </span>
<span class='v PR6_17' data-id='PR6_17'><span class='v-num v-17'>17&nbsp;</span>עֵינַ֣יִם רָ֭מֹות לְשֹׁ֣ון שָׁ֑קֶר וְ֝יָדַ֗יִם שֹׁפְכֹ֥ות דָּם־נָקִֽי׃ </span>
<span class='v PR6_18' data-id='PR6_18'><span class='v-num v-18'>18&nbsp;</span>לֵ֗ב חֹ֭רֵשׁ מַחְשְׁבֹ֣ות אָ֑וֶן רַגְלַ֥יִם מְ֝מַהֲרֹ֗ות לָר֥וּץ לָֽרָעָה׃ </span>
<span class='v PR6_19' data-id='PR6_19'><span class='v-num v-19'>19&nbsp;</span>יָפִ֣יחַ כְּ֭זָבִים עֵ֣ד שָׁ֑קֶר וּמְשַׁלֵּ֥חַ מְ֝דָנִ֗ים בֵּ֣ין אַחִֽים׃ פ </span>
<span class='v PR6_20' data-id='PR6_20'><span class='v-num v-20'>20&nbsp;</span>נְצֹ֣ר בְּ֭נִי מִצְוַ֣ת אָבִ֑יךָ וְאַל־תִּ֝טֹּ֗שׁ תֹּורַ֥ת אִמֶּֽךָ׃ </span>
<span class='v PR6_21' data-id='PR6_21'><span class='v-num v-21'>21&nbsp;</span>קָשְׁרֵ֣ם עַל־לִבְּךָ֣ תָמִ֑יד עָ֝נְדֵ֗ם עַל־גַּרְגְּרֹתֶֽךָ׃ </span>
<span class='v PR6_22' data-id='PR6_22'><span class='v-num v-22'>22&nbsp;</span>בְּהִתְהַלֶּכְךָ֨ ׀ תַּנְחֶ֬ה אֹתָ֗ךְ בְּֽ֭שָׁכְבְּךָ תִּשְׁמֹ֣ר עָלֶ֑יךָ וַ֝הֲקִיצֹ֗ותָ הִ֣יא תְשִׂיחֶֽךָ׃ </span>
<span class='v PR6_23' data-id='PR6_23'><span class='v-num v-23'>23&nbsp;</span>כִּ֤י נֵ֣ר מִ֭צְוָה וְתֹ֣ורָה אֹ֑ור וְדֶ֥רֶךְ חַ֝יִּ֗ים תֹּוכְחֹ֥ות מוּסָֽר׃ </span>
<span class='v PR6_24' data-id='PR6_24'><span class='v-num v-24'>24&nbsp;</span>לִ֭שְׁמָרְךָ מֵאֵ֣שֶׁת רָ֑ע מֵֽ֝חֶלְקַ֗ת לָשֹׁ֥ון נָכְרִיָּֽה׃ </span>
<span class='v PR6_25' data-id='PR6_25'><span class='v-num v-25'>25&nbsp;</span>אַל־תַּחְמֹ֣ד יָ֭פְיָהּ בִּלְבָבֶ֑ךָ וְאַל־תִּ֝קָּֽחֲךָ֗ בְּעַפְעַפֶּֽיהָ׃ </span>
<span class='v PR6_26' data-id='PR6_26'><span class='v-num v-26'>26&nbsp;</span>כִּ֤י בְעַד־אִשָּׁ֥ה זֹונָ֗ה עַֽד־כִּכַּ֫ר לָ֥חֶם וְאֵ֥שֶׁת אִ֑ישׁ נֶ֖פֶשׁ יְקָרָ֣ה תָצֽוּד׃ פ </span>
<span class='v PR6_27' data-id='PR6_27'><span class='v-num v-27'>27&nbsp;</span>הֲיַחְתֶּ֤ה אִ֓ישׁ אֵ֬שׁ בְּחֵיקֹ֑ו וּ֝בְגָדָ֗יו לֹ֣א תִשָּׂרַֽפְנָה׃ </span>
<span class='v PR6_28' data-id='PR6_28'><span class='v-num v-28'>28&nbsp;</span>אִם־יְהַלֵּ֣ךְ אִ֭ישׁ עַל־הַגֶּחָלִ֑ים וְ֝רַגְלָ֗יו לֹ֣א תִכָּוֶֽינָה׃ </span>
<span class='v PR6_29' data-id='PR6_29'><span class='v-num v-29'>29&nbsp;</span>כֵּ֗ן הַ֭בָּא אֶל־אֵ֣שֶׁת רֵעֵ֑הוּ לֹ֥א יִ֝נָּקֶ֗ה כָּֽל־הַנֹּגֵ֥עַ בָּֽהּ׃ </span>
<span class='v PR6_30' data-id='PR6_30'><span class='v-num v-30'>30&nbsp;</span>לֹא־יָב֣וּזוּ לַ֭גַּנָּב כִּ֣י יִגְנֹ֑וב לְמַלֵּ֥א נַ֝פְשֹׁ֗ו כִּ֣י יִרְעָֽב׃ </span>
<span class='v PR6_31' data-id='PR6_31'><span class='v-num v-31'>31&nbsp;</span>וְ֭נִמְצָא יְשַׁלֵּ֣ם שִׁבְעָתָ֑יִם אֶת־כָּל־הֹ֖ון בֵּיתֹ֣ו יִתֵּֽן׃ </span>
<span class='v PR6_32' data-id='PR6_32'><span class='v-num v-32'>32&nbsp;</span>נֹאֵ֣ף אִשָּׁ֣ה חֲסַר־לֵ֑ב מַֽשְׁחִ֥ית נַ֝פְשֹׁ֗ו ה֣וּא יַעֲשֶֽׂנָּה׃ </span>
<span class='v PR6_33' data-id='PR6_33'><span class='v-num v-33'>33&nbsp;</span>נֶֽגַע־וְקָלֹ֥ון יִמְצָ֑א וְ֝חֶרְפָּתֹ֗ו לֹ֣א תִמָּחֶֽה׃ </span>
<span class='v PR6_34' data-id='PR6_34'><span class='v-num v-34'>34&nbsp;</span>כִּֽי־קִנְאָ֥ה חֲמַת־גָּ֑בֶר וְלֹֽא־יַ֝חְמֹ֗ול בְּיֹ֣ום נָקָֽם׃ </span>
<span class='v PR6_35' data-id='PR6_35'><span class='v-num v-35'>35&nbsp;</span>לֹא־יִ֭שָּׂא פְּנֵ֣י כָל־כֹּ֑פֶר וְלֹֽא־יֹ֝אבֶ֗ה כִּ֣י תַרְבֶּה־שֹֽׁחַד׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR5.html'>&#9664;</a>
<a class='home' href='index.html'>&#9776;</a>
<a class='next' href='PR7.html'>&#9654;</a>
</div></div>
</body></html>
