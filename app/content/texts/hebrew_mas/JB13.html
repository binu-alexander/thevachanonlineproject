<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 13</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 13 </a>
<a class='prev' href='JB12.html'> &#9664; </a>
<a class='next' href='JB14.html'> &#9654; </a>
</div></div>
<div class='chapter section JB13 hbo JB ezra_sil' dir='rtl' data-id='JB13' data-nextid='JB14' data-previd='JB12' lang='hbo'> 

<div class='c'>13</div>
<div class='p'>
<span class='v JB13_1' data-id='JB13_1'><span class='verse1 v-num v-1'>1&nbsp;</span>הֶן־כֹּ֖ל רָאֲתָ֣ה עֵינִ֑י שָֽׁמְעָ֥ה אָ֝זְנִ֗י וַתָּ֥בֶן לָֽהּ׃ </span>
<span class='v JB13_2' data-id='JB13_2'><span class='v-num v-2'>2&nbsp;</span>כְּֽ֭דַעְתְּכֶם יָדַ֣עְתִּי גַם־אָ֑נִי לֹא־נֹפֵ֖ל אָנֹכִ֣י מִכֶּֽם׃ </span>
<span class='v JB13_3' data-id='JB13_3'><span class='v-num v-3'>3&nbsp;</span>אוּלָ֗ם אֲ֭נִי אֶל־שַׁדַּ֣י אֲדַבֵּ֑ר וְהֹוכֵ֖חַ אֶל־אֵ֣ל אֶחְפָּֽץ׃ </span>
<span class='v JB13_4' data-id='JB13_4'><span class='v-num v-4'>4&nbsp;</span>וְֽאוּלָ֗ם אַתֶּ֥ם טֹֽפְלֵי־שָׁ֑קֶר רֹפְאֵ֖י אֱלִ֣ל כֻּלְּכֶֽם׃ </span>
<span class='v JB13_5' data-id='JB13_5'><span class='v-num v-5'>5&nbsp;</span>מִֽי־יִ֭תֵּן הַחֲרֵ֣שׁ תַּחֲרִישׁ֑וּן וּתְהִ֖י לָכֶ֣ם לְחָכְמָֽה׃ </span>
<span class='v JB13_6' data-id='JB13_6'><span class='v-num v-6'>6&nbsp;</span>שִׁמְעוּ־נָ֥א תֹוכַחְתִּ֑י וְרִבֹ֖ות שְׂפָתַ֣י הַקְשִֽׁיבוּ׃ </span>
<span class='v JB13_7' data-id='JB13_7'><span class='v-num v-7'>7&nbsp;</span>הַ֭לְאֵל תְּדַבְּר֣וּ עַוְלָ֑ה וְ֝לֹ֗ו תְּֽדַבְּר֥וּ רְמִיָּֽה׃ </span>
<span class='v JB13_8' data-id='JB13_8'><span class='v-num v-8'>8&nbsp;</span>הֲפָנָ֥יו תִּשָּׂא֑וּן אִם־לָאֵ֥ל תְּרִיבֽוּן׃ </span>
<span class='v JB13_9' data-id='JB13_9'><span class='v-num v-9'>9&nbsp;</span>הֲ֭טֹוב כִּֽי־יַחְקֹ֣ר אֶתְכֶ֑ם אִם־כְּהָתֵ֥ל בֶּ֝אֱנֹ֗ושׁ תְּהָתֵ֥לּוּ בֹֽו׃ </span>
<span class='v JB13_10' data-id='JB13_10'><span class='v-num v-10'>10&nbsp;</span>הֹוכֵ֣חַ יֹוכִ֣יחַ אֶתְכֶ֑ם אִם־בַּ֝סֵּ֗תֶר פָּנִ֥ים תִּשָּׂאֽוּן׃ </span>
<span class='v JB13_11' data-id='JB13_11'><span class='v-num v-11'>11&nbsp;</span>הֲלֹ֣א שְׂ֭אֵתֹו תְּבַעֵ֣ת אֶתְכֶ֑ם וּ֝פַחְדֹּ֗ו יִפֹּ֥ל עֲלֵיכֶֽם׃ </span>
<span class='v JB13_12' data-id='JB13_12'><span class='v-num v-12'>12&nbsp;</span>זִֽ֭כְרֹנֵיכֶם מִשְׁלֵי־אֵ֑פֶר לְגַבֵּי־חֹ֝֗מֶר גַּבֵּיכֶֽם׃ </span>
<span class='v JB13_13' data-id='JB13_13'><span class='v-num v-13'>13&nbsp;</span>הַחֲרִ֣ישׁוּ מִ֭מֶּנִּי וַאֲדַבְּרָה־אָ֑נִי וְיַעֲבֹ֖ר עָלַ֣י מָֽה׃ </span>
<span class='v JB13_14' data-id='JB13_14'><span class='v-num v-14'>14&nbsp;</span>עַל־מָ֤ה ׀ אֶשָּׂ֣א בְשָׂרִ֣י בְשִׁנָּ֑י וְ֝נַפְשִׁ֗י אָשִׂ֥ים בְּכַפִּֽי׃ </span>
<span class='v JB13_15' data-id='JB13_15'><span class='v-num v-15'>15&nbsp;</span>הֵ֣ן יִ֭קְטְלֵנִי *לֹא (לֹ֣ו) אֲיַחֵ֑ל אַךְ־דְּ֝רָכַ֗י אֶל־פָּנָ֥יו אֹוכִֽיחַ׃ </span>
<span class='v JB13_16' data-id='JB13_16'><span class='v-num v-16'>16&nbsp;</span>גַּם־הוּא־לִ֥י לִֽישׁוּעָ֑ה כִּי־לֹ֥א לְ֝פָנָ֗יו חָנֵ֥ף יָבֹֽוא׃ </span>
<span class='v JB13_17' data-id='JB13_17'><span class='v-num v-17'>17&nbsp;</span>שִׁמְע֣וּ שָׁ֭מֹועַ מִלָּתִ֑י וְ֝אֽ͏ַחֲוָתִ֗י בְּאָזְנֵיכֶֽם׃ </span>
<span class='v JB13_18' data-id='JB13_18'><span class='v-num v-18'>18&nbsp;</span>הִנֵּה־נָ֭א עָרַ֣כְתִּי מִשְׁפָּ֑ט יָ֝דַ֗עְתִּי כִּֽי־אֲנִ֥י אֶצְדָּֽק׃ </span>
<span class='v JB13_19' data-id='JB13_19'><span class='v-num v-19'>19&nbsp;</span>מִי־ה֭וּא יָרִ֣יב עִמָּדִ֑י כִּֽי־עַתָּ֖ה אַחֲרִ֣ישׁ וְאֶגְוָֽע׃ </span>
<span class='v JB13_20' data-id='JB13_20'><span class='v-num v-20'>20&nbsp;</span>אַךְ־שְׁ֭תַּיִם אַל־תַּ֣עַשׂ עִמָּדִ֑י אָ֥ז מִ֝פָּנֶ֗יךָ לֹ֣א אֶסָּתֵֽר׃ </span>
<span class='v JB13_21' data-id='JB13_21'><span class='v-num v-21'>21&nbsp;</span>כַּ֭פְּךָ מֵעָלַ֣י הַרְחַ֑ק וְ֝אֵ֥מָתְךָ֗ אַֽל־תְּבַעֲתַֽנִּי׃ </span>
<span class='v JB13_22' data-id='JB13_22'><span class='v-num v-22'>22&nbsp;</span>וּ֭קְרָא וְאָנֹכִ֣י אֶֽעֱנֶ֑ה אֹֽו־אֲ֝דַבֵּ֗ר וַהֲשִׁיבֵֽנִי׃ </span>
<span class='v JB13_23' data-id='JB13_23'><span class='v-num v-23'>23&nbsp;</span>כַּמָּ֣ה לִ֭י עֲוֹנֹ֣ות וְחַטָּאֹ֑ות פִּֽשְׁעִ֥י וְ֝חַטָּאתִ֗י הֹדִיעֵֽנִי׃ </span>
<span class='v JB13_24' data-id='JB13_24'><span class='v-num v-24'>24&nbsp;</span>לָֽמָּה־פָנֶ֥יךָ תַסְתִּ֑יר וְתַחְשְׁבֵ֖נִי לְאֹויֵ֣ב לָֽךְ׃ </span>
<span class='v JB13_25' data-id='JB13_25'><span class='v-num v-25'>25&nbsp;</span>הֶעָלֶ֣ה נִדָּ֣ף תַּעֲרֹ֑וץ וְאֶת־קַ֖שׁ יָבֵ֣שׁ תִּרְדֹּֽף׃ </span>
<span class='v JB13_26' data-id='JB13_26'><span class='v-num v-26'>26&nbsp;</span>כִּֽי־תִכְתֹּ֣ב עָלַ֣י מְרֹרֹ֑ות וְ֝תֹורִישֵׁ֗נִי עֲוֹנֹ֥ות נְעוּרָֽי׃ </span>
<span class='v JB13_27' data-id='JB13_27'><span class='v-num v-27'>27&nbsp;</span>וְתָ֘שֵׂ֤ם בַּסַּ֨ד ׀ רַגְלַ֗י וְתִשְׁמֹ֥ור כָּל־אָרְחֹותָ֑י עַל־שָׁרְשֵׁ֥י רַ֝גְלַ֗י תִּתְחַקֶּֽה׃ </span>
<span class='v JB13_28' data-id='JB13_28'><span class='v-num v-28'>28&nbsp;</span>וְ֭הוּא כְּרָקָ֣ב יִבְלֶ֑ה כְּ֝בֶ֗גֶד אֲכָ֣לֹו עָֽשׁ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB12.html'>&#9664;</a>
<a class='home' href='index.html'>&#9776;</a>
<a class='next' href='JB14.html'>&#9654;</a>
</div></div>
</body></html>
