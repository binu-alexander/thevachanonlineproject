<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 69</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 69 </a>
<a class='prev' href='PS68.html'> &#9664; </a>
<a class='next' href='PS70.html'> &#9654; </a>
</div></div>
<div class='chapter section PS69 hbo PS ezra_sil' dir='rtl' data-id='PS69' data-nextid='PS70' data-previd='PS68' lang='hbo'> 

<br><div class='c'> 69</div>
<div class='p'>
<span class='v PS69_1' data-id='PS69_1'><span class='verse1 v-num v-1'>1&nbsp;</span>לַמְנַצֵּ֬חַ עַֽל־שֹׁושַׁנִּ֬ים לְדָוִֽד׃ </span>
<span class='v PS69_2' data-id='PS69_2'><span class='v-num v-2'>2&nbsp;</span>הֹושִׁיעֵ֥נִי אֱלֹהִ֑ים כִּ֤י בָ֖אוּ מַ֣יִם עַד־נָֽפֶשׁ׃ </span>
<span class='v PS69_3' data-id='PS69_3'><span class='v-num v-3'>3&nbsp;</span>טָבַ֤עְתִּי ׀ בִּיוֵ֣ן מְ֭צוּלָה וְאֵ֣ין מָעֳמָ֑ד בָּ֥אתִי בְמַעֲמַקֵּי־מַ֝֗יִם וְשִׁבֹּ֥לֶת שְׁטָפָֽתְנִי׃ </span>
<span class='v PS69_4' data-id='PS69_4'><span class='v-num v-4'>4&nbsp;</span>יָגַ֣עְתִּי בְקָרְאִי֮ נִחַ֪ר גְּרֹ֫ונִ֥י כָּל֥וּ עֵינַ֑י מְ֝יַחֵ֗ל לֵאלֹהָֽי׃ </span>
<span class='v PS69_5' data-id='PS69_5'><span class='v-num v-5'>5&nbsp;</span>רַבּ֤וּ ׀ מִשַּׂעֲרֹ֣ות רֹאשִׁי֮ שֹׂנְאַ֪י חִ֫נָּ֥ם עָצְמ֣וּ מַ֭צְמִיתַי אֹיְבַ֣י שֶׁ֑קֶר אֲשֶׁ֥ר לֹא־גָ֝זַ֗לְתִּי אָ֣ז אָשִֽׁיב׃ </span>
<span class='v PS69_6' data-id='PS69_6'><span class='v-num v-6'>6&nbsp;</span>אֱ‍ֽלֹהִ֗ים אַתָּ֣ה יָ֭דַעְתָּ לְאִוַּלְתִּ֑י וְ֝אַשְׁמֹותַ֗י מִמְּךָ֥ לֹא־נִכְחָֽדוּ׃ </span>
<span class='v PS69_7' data-id='PS69_7'><span class='v-num v-7'>7&nbsp;</span>אַל־יֵ֘בֹ֤שׁוּ בִ֨י ׀ קֹוֶיךָ֮ אֲדֹנָ֥י יְהוִ֗ה צְבָ֫אֹ֥ות אַל־יִכָּ֣לְמוּ בִ֣י מְבַקְשֶׁ֑יךָ אֱ֝לֹהֵ֗י יִשְׂרָאֵֽל׃ </span>
<span class='v PS69_8' data-id='PS69_8'><span class='v-num v-8'>8&nbsp;</span>כִּֽי־עָ֭לֶיךָ נָשָׂ֣אתִי חֶרְפָּ֑ה כִּסְּתָ֖ה כְלִמָּ֣ה פָנָֽי׃ </span>
<span class='v PS69_9' data-id='PS69_9'><span class='v-num v-9'>9&nbsp;</span>מ֖וּזָר הָיִ֣יתִי לְאֶחָ֑י וְ֝נָכְרִ֗י לִבְנֵ֥י אִמִּֽי׃ </span>
<span class='v PS69_10' data-id='PS69_10'><span class='v-num v-10'>10&nbsp;</span>כִּֽי־קִנְאַ֣ת בֵּיתְךָ֣ אֲכָלָ֑תְנִי וְחֶרְפֹּ֥ות חֹ֝ורְפֶ֗יךָ נָפְל֥וּ עָלָֽי׃ </span>
<span class='v PS69_11' data-id='PS69_11'><span class='v-num v-11'>11&nbsp;</span>וָאֶבְכֶּ֣ה בַצֹּ֣ום נַפְשִׁ֑י וַתְּהִ֖י לַחֲרָפֹ֣ות לִֽי׃ </span>
<span class='v PS69_12' data-id='PS69_12'><span class='v-num v-12'>12&nbsp;</span>וָאֶתְּנָ֣ה לְבוּשִׁ֣י שָׂ֑ק וָאֱהִ֖י לָהֶ֣ם לְמָשָֽׁל׃ </span>
<span class='v PS69_13' data-id='PS69_13'><span class='v-num v-13'>13&nbsp;</span>יָשִׂ֣יחוּ בִ֭י יֹ֣שְׁבֵי שָׁ֑עַר וּ֝נְגִינֹ֗ות שֹׁותֵ֥י שֵׁכָֽר׃ </span>
<span class='v PS69_14' data-id='PS69_14'><span class='v-num v-14'>14&nbsp;</span>וַאֲנִ֤י תְפִלָּתִֽי־לְךָ֨ ׀ יְהוָ֡ה עֵ֤ת רָצֹ֗ון אֱלֹהִ֥ים בְּרָב־חַסְדֶּ֑ךָ עֲ֝נֵ֗נִי בֶּאֱמֶ֥ת יִשְׁעֶֽךָ׃ </span>
<span class='v PS69_15' data-id='PS69_15'><span class='v-num v-15'>15&nbsp;</span>הַצִּילֵ֣נִי מִ֭טִּיט וְאַל־אֶטְבָּ֑עָה אִנָּצְלָ֥ה מִ֝שֹּֽׂנְאַ֗י וּמִמַּֽעֲמַקֵּי־מָֽיִם׃ </span>
<span class='v PS69_16' data-id='PS69_16'><span class='v-num v-16'>16&nbsp;</span>אַל־תִּשְׁטְפֵ֤נִי ׀ שִׁבֹּ֣לֶת מַ֭יִם וְאַל־תִּבְלָעֵ֣נִי מְצוּלָ֑ה וְאַל־תֶּאְטַר־עָלַ֖י בְּאֵ֣ר פִּֽיהָ׃ </span>
<span class='v PS69_17' data-id='PS69_17'><span class='v-num v-17'>17&nbsp;</span>עֲנֵ֣נִי יְ֭הוָה כִּי־טֹ֣וב חַסְדֶּ֑ךָ כְּרֹ֥ב רַ֝חֲמֶ֗יךָ פְּנֵ֣ה אֵלָֽי׃ </span>
<span class='v PS69_18' data-id='PS69_18'><span class='v-num v-18'>18&nbsp;</span>וְאַל־תַּסְתֵּ֣ר פָּ֭נֶיךָ מֵֽעַבְדֶּ֑ךָ כִּֽי־צַר־לִ֝֗י מַהֵ֥ר עֲנֵֽנִי׃ </span>
<span class='v PS69_19' data-id='PS69_19'><span class='v-num v-19'>19&nbsp;</span>קָרְבָ֣ה אֶל־נַפְשִׁ֣י גְאָלָ֑הּ לְמַ֖עַן אֹיְבַ֣י פְּדֵֽנִי׃ </span>
<span class='v PS69_20' data-id='PS69_20'><span class='v-num v-20'>20&nbsp;</span>אַתָּ֤ה יָדַ֗עְתָּ חֶרְפָּתִ֣י וּ֭בָשְׁתִּי וּכְלִמָּתִ֑י נֶ֝גְדְּךָ֗ כָּל־צֹורְרָֽי׃ </span>
<span class='v PS69_21' data-id='PS69_21'><span class='v-num v-21'>21&nbsp;</span>חֶרְפָּ֤ה ׀ שָֽׁבְרָ֥ה לִבִּ֗י וָֽאָ֫נ֥וּשָׁה וָאֲקַוֶּ֣ה לָנ֣וּד וָאַ֑יִן וְ֝לַמְנַחֲמִ֗ים וְלֹ֣א מָצָֽאתִי׃ </span>
<span class='v PS69_22' data-id='PS69_22'><span class='v-num v-22'>22&nbsp;</span>וַיִּתְּנ֣וּ בְּבָרוּתִ֣י רֹ֑אשׁ וְ֝לִצְמָאִ֗י יַשְׁק֥וּנִי חֹֽמֶץ׃ </span>
<span class='v PS69_23' data-id='PS69_23'><span class='v-num v-23'>23&nbsp;</span>יְהִֽי־שֻׁלְחָנָ֣ם לִפְנֵיהֶ֣ם לְפָ֑ח וְלִשְׁלֹומִ֥ים לְמֹוקֵֽשׁ׃ </span>
<span class='v PS69_24' data-id='PS69_24'><span class='v-num v-24'>24&nbsp;</span>תֶּחְשַׁ֣כְנָה עֵ֭ינֵיהֶם מֵרְאֹ֑ות וּ֝מָתְנֵ֗יהֶם תָּמִ֥יד הַמְעַֽד׃ </span>
<span class='v PS69_25' data-id='PS69_25'><span class='v-num v-25'>25&nbsp;</span>שְׁפָךְ־עֲלֵיהֶ֥ם זַעְמֶ֑ךָ וַחֲרֹ֥ון אַ֝פְּךָ֗ יַשִּׂיגֵֽם׃ </span>
<span class='v PS69_26' data-id='PS69_26'><span class='v-num v-26'>26&nbsp;</span>תְּהִי־טִֽירָתָ֥ם נְשַׁמָּ֑ה בְּ֝אָהֳלֵיהֶ֗ם אַל־יְהִ֥י יֹשֵֽׁב׃ </span>
<span class='v PS69_27' data-id='PS69_27'><span class='v-num v-27'>27&nbsp;</span>כִּֽי־אַתָּ֣ה אֲשֶׁר־הִכִּ֣יתָ רָדָ֑פוּ וְאֶל־מַכְאֹ֖וב חֲלָלֶ֣יךָ יְסַפֵּֽרוּ׃ </span>
<span class='v PS69_28' data-id='PS69_28'><span class='v-num v-28'>28&nbsp;</span>תְּֽנָה־עָ֭וֹן עַל־עֲוֹנָ֑ם וְאַל־יָ֝בֹ֗אוּ בְּצִדְקָתֶֽךָ׃ </span>
<span class='v PS69_29' data-id='PS69_29'><span class='v-num v-29'>29&nbsp;</span>יִ֭מָּחֽוּ מִסֵּ֣פֶר חַיִּ֑ים וְעִ֥ם צַ֝דִּיקִ֗ים אַל־יִכָּתֵֽבוּ׃ </span>
<span class='v PS69_30' data-id='PS69_30'><span class='v-num v-30'>30&nbsp;</span>וַ֭אֲנִי עָנִ֣י וְכֹואֵ֑ב יְשׁוּעָתְךָ֖ אֱלֹהִ֣ים תְּשַׂגְּבֵֽנִי׃ </span>
<span class='v PS69_31' data-id='PS69_31'><span class='v-num v-31'>31&nbsp;</span>אֲהַֽלְלָ֣ה שֵׁם־אֱלֹהִ֣ים בְּשִׁ֑יר וַאֲגַדְּלֶ֥נּוּ בְתֹודָֽה׃ </span>
<span class='v PS69_32' data-id='PS69_32'><span class='v-num v-32'>32&nbsp;</span>וְתִיטַ֣ב לַֽ֭יהוָה מִשֹּׁ֥ור פָּ֗ר מַקְרִ֥ן מַפְרִֽיס׃ </span>
<span class='v PS69_33' data-id='PS69_33'><span class='v-num v-33'>33&nbsp;</span>רָא֣וּ עֲנָוִ֣ים יִשְׂמָ֑חוּ דֹּרְשֵׁ֥י אֱ֝לֹהִ֗ים וִיחִ֥י לְבַבְכֶֽם׃ </span>
<span class='v PS69_34' data-id='PS69_34'><span class='v-num v-34'>34&nbsp;</span>כִּֽי־שֹׁמֵ֣עַ אֶל־אֶבְיֹונִ֣ים יְהוָ֑ה וְאֶת־אֲ֝סִירָ֗יו לֹ֣א בָזָֽה׃ </span>
<span class='v PS69_35' data-id='PS69_35'><span class='v-num v-35'>35&nbsp;</span>יְֽ֭הַלְלוּהוּ שָׁמַ֣יִם וָאָ֑רֶץ יַ֝מִּ֗ים וְֽכָל־רֹמֵ֥שׂ בָּֽם׃ </span>
<span class='v PS69_36' data-id='PS69_36'><span class='v-num v-36'>36&nbsp;</span>כִּ֤י אֱלֹהִ֨ים ׀ יֹ֘ושִׁ֤יעַ צִיֹּ֗ון וְ֭יִבְנֶה עָרֵ֣י יְהוּדָ֑ה וְיָ֥שְׁבוּ שָׁ֝֗ם וִירֵשֽׁוּהָ׃ </span>
<span class='v PS69_37' data-id='PS69_37'><span class='v-num v-37'>37&nbsp;</span>וְזֶ֣רַע עֲ֭בָדָיו יִנְחָל֑וּהָ וְאֹהֲבֵ֥י שְׁ֝מֹ֗ו יִשְׁכְּנוּ־בָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS68.html'>&#9664;</a>
<a class='home' href='index.html'>&#9776;</a>
<a class='next' href='PS70.html'>&#9654;</a>
</div></div>
</body></html>
