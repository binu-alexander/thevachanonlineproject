<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 26</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 26 </a>
<a class='prev' href='PR25.html'> &#9664; </a>
<a class='next' href='PR27.html'> &#9654; </a>
</div></div>
<div class='chapter section PR26 hbo PR ezra_sil' dir='rtl' data-id='PR26' data-nextid='PR27' data-previd='PR25' lang='hbo'> 

<br><div class='c'>26</div>
<div class='p'>
<span class='v PR26_1' data-id='PR26_1'><span class='verse1 v-num v-1'>1&nbsp;</span>כַּשֶּׁ֤לֶג ׀ בַּקַּ֗יִץ וְכַמָּטָ֥ר בַּקָּצִ֑יר כֵּ֤ן לֹא־נָאוֶ֖ה לִכְסִ֣יל כָּבֹֽוד׃ </span>
<span class='v PR26_2' data-id='PR26_2'><span class='v-num v-2'>2&nbsp;</span>כַּצִּפֹּ֣ור לָ֭נוּד כַּדְּרֹ֣ור לָע֑וּף כֵּ֥ן קִֽלְלַ֥ת חִ֝נָּ֗ם *לֹא (לֹ֣ו) תָבֹֽא׃ </span>
<span class='v PR26_3' data-id='PR26_3'><span class='v-num v-3'>3&nbsp;</span>שֹׁ֣וט לַ֭סּוּס מֶ֣תֶג לַחֲמֹ֑ור וְ֝שֵׁ֗בֶט לְגֵ֣ו כְּסִילִֽים׃ </span>
<span class='v PR26_4' data-id='PR26_4'><span class='v-num v-4'>4&nbsp;</span>אַל־תַּ֣עַן כְּ֭סִיל כְּאִוַּלְתֹּ֑ו פֶּֽן־תִּשְׁוֶה־לֹּ֥ו גַם־אָֽתָּה׃ </span>
<span class='v PR26_5' data-id='PR26_5'><span class='v-num v-5'>5&nbsp;</span>עֲנֵ֣ה כְ֭סִיל כְּאִוַּלְתֹּ֑ו פֶּן־יִהְיֶ֖ה חָכָ֣ם בְּעֵינָֽיו׃ </span>
<span class='v PR26_6' data-id='PR26_6'><span class='v-num v-6'>6&nbsp;</span>מְקַצֶּ֣ה רַ֭גְלַיִם חָמָ֣ס שֹׁתֶ֑ה שֹׁלֵ֖חַ דְּבָרִ֣ים בְּיַד־כְּסִֽיל׃ </span>
<span class='v PR26_7' data-id='PR26_7'><span class='v-num v-7'>7&nbsp;</span>דַּלְי֣וּ שֹׁ֭קַיִם מִפִּסֵּ֑חַ וּ֝מָשָׁ֗ל בְּפִ֣י כְסִילִֽים׃ </span>
<span class='v PR26_8' data-id='PR26_8'><span class='v-num v-8'>8&nbsp;</span>כִּצְרֹ֣ור אֶ֭בֶן בְּמַרְגֵּמָ֑ה כֵּן־נֹותֵ֖ן לִכְסִ֣יל כָּבֹֽוד׃ </span>
<span class='v PR26_9' data-id='PR26_9'><span class='v-num v-9'>9&nbsp;</span>חֹ֭וחַ עָלָ֣ה בְיַד־שִׁכֹּ֑ור וּ֝מָשָׁ֗ל בְּפִ֣י כְסִילִֽים׃ </span>
<span class='v PR26_10' data-id='PR26_10'><span class='v-num v-10'>10&nbsp;</span>רַ֥ב מְחֹֽולֵֽל־כֹּ֑ל וְשֹׂכֵ֥ר כְּ֝סִ֗יל וְשֹׂכֵ֥ר עֹבְרִֽים׃ </span>
<span class='v PR26_11' data-id='PR26_11'><span class='v-num v-11'>11&nbsp;</span>כְּ֭כֶלֶב שָׁ֣ב עַל־קֵאֹ֑ו כְּ֝סִ֗יל שֹׁונֶ֥ה בְאִוַּלְתֹּֽו׃ </span>
<span class='v PR26_12' data-id='PR26_12'><span class='v-num v-12'>12&nbsp;</span>רָאִ֗יתָ אִ֭ישׁ חָכָ֣ם בְּעֵינָ֑יו תִּקְוָ֖ה לִכְסִ֣יל מִמֶּֽנּוּ׃ </span>
<span class='v PR26_13' data-id='PR26_13'><span class='v-num v-13'>13&nbsp;</span>אָמַ֣ר עָ֭צֵל שַׁ֣חַל בַּדָּ֑רֶךְ אֲ֝רִ֗י בֵּ֣ין הָרְחֹבֹֽות׃ </span>
<span class='v PR26_14' data-id='PR26_14'><span class='v-num v-14'>14&nbsp;</span>הַ֭דֶּלֶת תִּסֹּ֣וב עַל־צִירָ֑הּ וְ֝עָצֵ֗ל עַל־מִטָּתֹֽו׃ </span>
<span class='v PR26_15' data-id='PR26_15'><span class='v-num v-15'>15&nbsp;</span>טָ֘מַ֤ן עָצֵ֣ל יָ֭דֹו בַּצַּלָּ֑חַת נִ֝לְאָ֗ה לַֽהֲשִׁיבָ֥הּ אֶל־פִּֽיו׃ </span>
<span class='v PR26_16' data-id='PR26_16'><span class='v-num v-16'>16&nbsp;</span>חָכָ֣ם עָצֵ֣ל בְּעֵינָ֑יו מִ֝שִּׁבְעָ֗ה מְשִׁ֣יבֵי טָֽעַם׃ </span>
<span class='v PR26_17' data-id='PR26_17'><span class='v-num v-17'>17&nbsp;</span>מַחֲזִ֥יק בְּאָזְנֵי־כָ֑לֶב עֹבֵ֥ר מִ֝תְעַבֵּ֗ר עַל־רִ֥יב לֹּֽא־לֹֽו׃ </span>
<span class='v PR26_18' data-id='PR26_18'><span class='v-num v-18'>18&nbsp;</span>כְּֽ֭מִתְלַהְלֵהַּ הַיֹּרֶ֥ה זִקִּ֗ים חִצִּ֥ים וָמָֽוֶת׃ </span>
<span class='v PR26_19' data-id='PR26_19'><span class='v-num v-19'>19&nbsp;</span>כֵּֽן־אִ֭ישׁ רִמָּ֣ה אֶת־רֵעֵ֑הוּ וְ֝אָמַ֗ר הֲ‍ֽלֹא־מְשַׂחֵ֥ק אָֽנִי׃ </span>
<span class='v PR26_20' data-id='PR26_20'><span class='v-num v-20'>20&nbsp;</span>בְּאֶ֣פֶס עֵ֭צִים תִּכְבֶּה־אֵ֑שׁ וּבְאֵ֥ין נִ֝רְגָּ֗ן יִשְׁתֹּ֥ק מָדֹֽון׃ </span>
<span class='v PR26_21' data-id='PR26_21'><span class='v-num v-21'>21&nbsp;</span>פֶּחָ֣ם לְ֭גֶחָלִים וְעֵצִ֣ים לְאֵ֑שׁ וְאִ֥ישׁ *מִדֹונִים (מִ֝דְיָנִ֗ים) לְחַרְחַר־רִֽיב׃ פ </span>
<span class='v PR26_22' data-id='PR26_22'><span class='v-num v-22'>22&nbsp;</span>דִּבְרֵ֣י נִ֭רְגָּן כְּמִֽתְלַהֲמִ֑ים וְ֝הֵ֗ם יָרְד֥וּ חַדְרֵי־בָֽטֶן׃ </span>
<span class='v PR26_23' data-id='PR26_23'><span class='v-num v-23'>23&nbsp;</span>כֶּ֣סֶף סִ֭יגִים מְצֻפֶּ֣ה עַל־חָ֑רֶשׂ שְׂפָתַ֖יִם דֹּלְקִ֣ים וְלֶב־רָֽע׃ </span>
<span class='v PR26_24' data-id='PR26_24'><span class='v-num v-24'>24&nbsp;</span>*בִּשְׂפָתֹו (בִּ֭שְׂפָתָיו) יִנָּכֵ֣ר שֹׂונֵ֑א וּ֝בְקִרְבֹּ֗ו יָשִׁ֥ית מִרְמָֽה׃ </span>
<span class='v PR26_25' data-id='PR26_25'><span class='v-num v-25'>25&nbsp;</span>כִּֽי־יְחַנֵּ֣ן קֹ֭ולֹו אַל־תַּֽאֲמֶן־בֹּ֑ו כִּ֤י שֶׁ֖בַע תֹּועֵבֹ֣ות בְּלִבֹּֽו׃ </span>
<span class='v PR26_26' data-id='PR26_26'><span class='v-num v-26'>26&nbsp;</span>תִּכַּסֶּ֣ה שִׂ֭נְאָה בְּמַשָּׁאֹ֑ון תִּגָּלֶ֖ה רָעָתֹ֣ו בְקָהָֽל׃ </span>
<span class='v PR26_27' data-id='PR26_27'><span class='v-num v-27'>27&nbsp;</span>כֹּֽרֶה־שַּׁ֭חַת בָּ֣הּ יִפֹּ֑ל וְגֹ֥לֵ֥ל אֶ֝בֶן אֵלָ֥יו תָּשֽׁוּב׃ </span>
<span class='v PR26_28' data-id='PR26_28'><span class='v-num v-28'>28&nbsp;</span>לְֽשֹׁון־שֶׁ֭קֶר יִשְׂנָ֣א דַכָּ֑יו וּפֶ֥ה חָ֝לָ֗ק יַעֲשֶׂ֥ה מִדְחֶֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR25.html'>&#9664;</a>
<a class='home' href='index.html'>&#9776;</a>
<a class='next' href='PR27.html'>&#9654;</a>
</div></div>
</body></html>
