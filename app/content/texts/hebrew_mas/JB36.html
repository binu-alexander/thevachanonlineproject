<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 36</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 36 </a>
<a class='prev' href='JB35.html'> &#9664; </a>
<a class='next' href='JB37.html'> &#9654; </a>
</div></div>
<div class='chapter section JB36 hbo JB ezra_sil' dir='rtl' data-id='JB36' data-nextid='JB37' data-previd='JB35' lang='hbo'> 

<div class='c'>36</div>
<div class='p'>
<span class='v JB36_1' data-id='JB36_1'><span class='verse1 v-num v-1'>1&nbsp;</span>וַיֹּ֥סֶף אֱלִיה֗וּא וַיֹּאמַֽר׃ </span>
<span class='v JB36_2' data-id='JB36_2'><span class='v-num v-2'>2&nbsp;</span>כַּתַּר־לִ֣י זְ֭עֵיר וַאֲחַוֶּ֑ךָּ כִּ֤י עֹ֖וד לֶאֱלֹ֣והַּ מִלִּֽים׃ </span>
<span class='v JB36_3' data-id='JB36_3'><span class='v-num v-3'>3&nbsp;</span>אֶשָּׂ֣א דֵ֭עִי לְמֵרָחֹ֑וק וְ֝לְפֹעֲלִ֗י אֶֽתֵּֽן־צֶֽדֶק׃ </span>
<span class='v JB36_4' data-id='JB36_4'><span class='v-num v-4'>4&nbsp;</span>כִּֽי־אָ֭מְנָם לֹא־שֶׁ֣קֶר מִלָּ֑י תְּמִ֖ים דֵּעֹ֣ות עִמָּֽךְ׃ </span>
<span class='v JB36_5' data-id='JB36_5'><span class='v-num v-5'>5&nbsp;</span>הֶן־אֵ֣ל כַּ֭בִּיר וְלֹ֣א יִמְאָ֑ס כַּ֝בִּ֗יר כֹּ֣חַֽ לֵֽב׃ </span>
<span class='v JB36_6' data-id='JB36_6'><span class='v-num v-6'>6&nbsp;</span>לֹא־יְחַיֶּ֥ה רָשָׁ֑ע וּמִשְׁפַּ֖ט עֲנִיִּ֣ים יִתֵּֽן׃ </span>
<span class='v JB36_7' data-id='JB36_7'><span class='v-num v-7'>7&nbsp;</span>לֹֽא־יִגְרַ֥ע מִצַּדִּ֗יק עֵ֫ינָ֥יו וְאֶת־מְלָכִ֥ים לַכִּסֵּ֑א וַיֹּשִׁיבֵ֥ם לָ֝נֶ֗צַח וַיִּגְבָּֽהוּ׃ </span>
<span class='v JB36_8' data-id='JB36_8'><span class='v-num v-8'>8&nbsp;</span>וְאִם־אֲסוּרִ֥ים בַּזִּקִּ֑ים יִ֝לָּכְד֗וּן בְּחַבְלֵי־עֹֽנִי׃ </span>
<span class='v JB36_9' data-id='JB36_9'><span class='v-num v-9'>9&nbsp;</span>וַיַּגֵּ֣ד לָהֶ֣ם פָּעֳלָ֑ם וּ֝פִשְׁעֵיהֶ֗ם כִּ֣י יִתְגַּבָּֽרוּ׃ </span>
<span class='v JB36_10' data-id='JB36_10'><span class='v-num v-10'>10&nbsp;</span>וַיִּ֣גֶל אָ֭זְנָם לַמּוּסָ֑ר וַ֝יֹּ֗אמֶר כִּֽי־יְשֻׁב֥וּן מֵאָֽוֶן׃ </span>
<span class='v JB36_11' data-id='JB36_11'><span class='v-num v-11'>11&nbsp;</span>אִֽם־יִשְׁמְע֗וּ וְֽיַ֫עֲבֹ֥דוּ יְכַלּ֣וּ יְמֵיהֶ֣ם בַּטֹּ֑וב וּ֝שְׁנֵיהֶ֗ם בַּנְּעִימִֽים׃ </span>
<span class='v JB36_12' data-id='JB36_12'><span class='v-num v-12'>12&nbsp;</span>וְאִם־לֹ֣א יִ֭שְׁמְעוּ בְּשֶׁ֣לַח יַעֲבֹ֑רוּ וְ֝יִגְוְע֗וּ כִּבְלִי־דָֽעַת׃ </span>
<span class='v JB36_13' data-id='JB36_13'><span class='v-num v-13'>13&nbsp;</span>וְֽחַנְפֵי־לֵ֭ב יָשִׂ֣ימוּ אָ֑ף לֹ֥א יְ֝שַׁוְּע֗וּ כִּ֣י אֲסָרָֽם׃ </span>
<span class='v JB36_14' data-id='JB36_14'><span class='v-num v-14'>14&nbsp;</span>תָּמֹ֣ת בַּנֹּ֣עַר נַפְשָׁ֑ם וְ֝חַיָּתָ֗ם בַּקְּדֵשִֽׁים׃ </span>
<span class='v JB36_15' data-id='JB36_15'><span class='v-num v-15'>15&nbsp;</span>יְחַלֵּ֣ץ עָנִ֣י בְעָנְיֹ֑ו וְיִ֖גֶל בַּלַּ֣חַץ אָזְנָֽם׃ </span>
<span class='v JB36_16' data-id='JB36_16'><span class='v-num v-16'>16&nbsp;</span>וְאַ֤ף הֲסִיתְךָ֨ ׀ מִפִּי־צָ֗ר רַ֭חַב לֹא־מוּצָ֣ק תַּחְתֶּ֑יהָ וְנַ֥חַת שֻׁ֝לְחָנְךָ֗ מָ֣לֵא דָֽשֶׁן׃ </span>
<span class='v JB36_17' data-id='JB36_17'><span class='v-num v-17'>17&nbsp;</span>וְדִין־רָשָׁ֥ע מָלֵ֑אתָ דִּ֖ין וּמִשְׁפָּ֣ט יִתְמֹֽכוּ׃ </span>
<span class='v JB36_18' data-id='JB36_18'><span class='v-num v-18'>18&nbsp;</span>כִּֽי־חֵ֭מָה פֶּן־יְסִֽיתְךָ֣ בְסָ֑פֶק וְרָב־כֹּ֝֗פֶר אַל־יַטֶּֽךָּ׃ </span>
<span class='v JB36_19' data-id='JB36_19'><span class='v-num v-19'>19&nbsp;</span>הֲיַעֲרֹ֣ךְ שׁ֖וּעֲךָ לֹ֣א בְצָ֑ר וְ֝כֹ֗ל מַאֲמַצֵּי־כֹֽחַ׃ </span>
<span class='v JB36_20' data-id='JB36_20'><span class='v-num v-20'>20&nbsp;</span>אַל־תִּשְׁאַ֥ף הַלָּ֑יְלָה לַעֲלֹ֖ות עַמִּ֣ים תַּחְתָּֽם׃ </span>
<span class='v JB36_21' data-id='JB36_21'><span class='v-num v-21'>21&nbsp;</span>הִ֭שָּׁמֶר אַל־תֵּ֣פֶן אֶל־אָ֑וֶן כִּֽי־עַל־זֶ֝֗ה בָּחַ֥רְתָּ מֵעֹֽנִי׃ </span>
<span class='v JB36_22' data-id='JB36_22'><span class='v-num v-22'>22&nbsp;</span>הֶן־אֵ֭ל יַשְׂגִּ֣יב בְּכֹחֹ֑ו מִ֖י כָמֹ֣הוּ מֹורֶֽה׃ </span>
<span class='v JB36_23' data-id='JB36_23'><span class='v-num v-23'>23&nbsp;</span>מִֽי־פָקַ֣ד עָלָ֣יו דַּרְכֹּ֑ו וּמִֽי־אָ֝מַ֗ר פָּעַ֥לְתָּ עַוְלָֽה׃ </span>
<span class='v JB36_24' data-id='JB36_24'><span class='v-num v-24'>24&nbsp;</span>זְ֭כֹר כִּֽי־תַשְׂגִּ֣יא פָעֳלֹ֑ו אֲשֶׁ֖ר שֹׁרְר֣וּ אֲנָשִֽׁים׃ </span>
<span class='v JB36_25' data-id='JB36_25'><span class='v-num v-25'>25&nbsp;</span>כָּל־אָדָ֥ם חָֽזוּ־בֹ֑ו אֱ֝נֹ֗ושׁ יַבִּ֥יט מֵרָחֹֽוק׃ </span>
<span class='v JB36_26' data-id='JB36_26'><span class='v-num v-26'>26&nbsp;</span>הֶן־אֵ֣ל שַׂ֭גִּיא וְלֹ֣א נֵדָ֑ע מִסְפַּ֖ר שָׁנָ֣יו וְלֹא־חֵֽקֶר׃ </span>
<span class='v JB36_27' data-id='JB36_27'><span class='v-num v-27'>27&nbsp;</span>כִּ֭י יְגָרַ֣ע נִטְפֵי־מָ֑יִם יָזֹ֖קּוּ מָטָ֣ר לְאֵדֹֽו׃ </span>
<span class='v JB36_28' data-id='JB36_28'><span class='v-num v-28'>28&nbsp;</span>אֲשֶֽׁר־יִזְּל֥וּ שְׁחָקִ֑ים יִ֝רְעֲפ֗וּ עֲלֵ֤י ׀ אָדָ֬ם רָֽב׃ </span>
<span class='v JB36_29' data-id='JB36_29'><span class='v-num v-29'>29&nbsp;</span>אַ֣ף אִם־יָ֭בִין מִפְרְשֵׂי־עָ֑ב תְּ֝שֻׁאֹ֗ות סֻכָּתֹֽו׃ </span>
<span class='v JB36_30' data-id='JB36_30'><span class='v-num v-30'>30&nbsp;</span>הֵן־פָּרַ֣שׂ עָלָ֣יו אֹורֹ֑ו וְשָׁרְשֵׁ֖י הַיָּ֣ם כִּסָּֽה׃ </span>
<span class='v JB36_31' data-id='JB36_31'><span class='v-num v-31'>31&nbsp;</span>כִּי־בָ֭ם יָדִ֣ין עַמִּ֑ים יִֽתֶּן־אֹ֥כֶל לְמַכְבִּֽיר׃ </span>
<span class='v JB36_32' data-id='JB36_32'><span class='v-num v-32'>32&nbsp;</span>עַל־כַּפַּ֥יִם כִּסָּה־אֹ֑ור וַיְצַ֖ו עָלֶ֣יהָ בְמַפְגִּֽיעַ׃ </span>
<span class='v JB36_33' data-id='JB36_33'><span class='v-num v-33'>33&nbsp;</span>יַגִּ֣יד עָלָ֣יו רֵעֹ֑ו מִ֝קְנֶ֗ה אַ֣ף עַל־עֹולֶֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB35.html'>&#9664;</a>
<a class='home' href='index.html'>&#9776;</a>
<a class='next' href='JB37.html'>&#9654;</a>
</div></div>
</body></html>
