<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 105</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 105 </a>
<a class='prev' href='PS104.html'> &#9664; </a>
<a class='next' href='PS106.html'> &#9654; </a>
</div></div>
<div class='chapter section PS105 hbo PS ezra_sil' dir='rtl' data-id='PS105' data-nextid='PS106' data-previd='PS104' lang='hbo'> 

<br><div class='c'> 105</div>
<div class='p'>
<span class='v PS105_1' data-id='PS105_1'><span class='verse1 v-num v-1'>1&nbsp;</span>הֹוד֣וּ לַ֭יהוָה קִרְא֣וּ בִּשְׁמֹ֑ו הֹודִ֥יעוּ בָ֝עַמִּ֗ים עֲלִילֹותָֽיו׃ </span>
<span class='v PS105_2' data-id='PS105_2'><span class='v-num v-2'>2&nbsp;</span>שִֽׁירוּ־לֹ֖ו זַמְּרוּ־לֹ֑ו שִׂ֝֗יחוּ בְּכָל־נִפְלְאֹותָֽיו׃ </span>
<span class='v PS105_3' data-id='PS105_3'><span class='v-num v-3'>3&nbsp;</span>הִֽ֭תְהַלְלוּ בְּשֵׁ֣ם קָדְשֹׁ֑ו יִ֝שְׂמַ֗ח לֵ֤ב ׀ מְבַקְשֵׁ֬י יְהוָֽה׃ </span>
<span class='v PS105_4' data-id='PS105_4'><span class='v-num v-4'>4&nbsp;</span>דִּרְשׁ֣וּ יְהוָ֣ה וְעֻזֹּ֑ו בַּקְּשׁ֖וּ פָנָ֣יו תָּמִֽיד׃ </span>
<span class='v PS105_5' data-id='PS105_5'><span class='v-num v-5'>5&nbsp;</span>זִכְר֗וּ נִפְלְאֹותָ֥יו אֲשֶׁר־עָשָׂ֑ה מֹ֝פְתָ֗יו וּמִשְׁפְּטֵי־פִֽיו׃ </span>
<span class='v PS105_6' data-id='PS105_6'><span class='v-num v-6'>6&nbsp;</span>זֶ֭רַע אַבְרָהָ֣ם עַבְדֹּ֑ו בְּנֵ֖י יַעֲקֹ֣ב בְּחִירָֽיו׃ </span>
<span class='v PS105_7' data-id='PS105_7'><span class='v-num v-7'>7&nbsp;</span>ה֭וּא יְהוָ֣ה אֱלֹהֵ֑ינוּ בְּכָל־הָ֝אָ֗רֶץ מִשְׁפָּטָֽיו׃ </span>
<span class='v PS105_8' data-id='PS105_8'><span class='v-num v-8'>8&nbsp;</span>זָכַ֣ר לְעֹולָ֣ם בְּרִיתֹ֑ו דָּבָ֥ר צִ֝וָּ֗ה לְאֶ֣לֶף דֹּֽור׃ </span>
<span class='v PS105_9' data-id='PS105_9'><span class='v-num v-9'>9&nbsp;</span>אֲשֶׁ֣ר כָּ֭רַת אֶת־אַבְרָהָ֑ם וּשְׁב֖וּעָתֹ֣ו לְיִשְׂחָֽק׃ </span>
<span class='v PS105_10' data-id='PS105_10'><span class='v-num v-10'>10&nbsp;</span>וַיַּֽעֲמִידֶ֣הָ לְיַעֲקֹ֣ב לְחֹ֑ק לְ֝יִשְׂרָאֵ֗ל בְּרִ֣ית עֹולָֽם׃ </span>
<span class='v PS105_11' data-id='PS105_11'><span class='v-num v-11'>11&nbsp;</span>לֵאמֹ֗ר לְךָ֗ אֶתֵּ֥ן אֶת־אֶֽרֶץ־כְּנָ֑עַן חֶ֝֗בֶל נַחֲלַתְכֶֽם׃ </span>
<span class='v PS105_12' data-id='PS105_12'><span class='v-num v-12'>12&nbsp;</span>בִּֽ֭הְיֹותָם מְתֵ֣י מִסְפָּ֑ר כִּ֝מְעַ֗ט וְגָרִ֥ים בָּֽהּ׃ </span>
<span class='v PS105_13' data-id='PS105_13'><span class='v-num v-13'>13&nbsp;</span>וַֽ֭יִּתְהַלְּכוּ מִגֹּ֣וי אֶל־גֹּ֑וי מִ֝מַּמְלָכָ֗ה אֶל־עַ֥ם אַחֵֽר׃ </span>
<span class='v PS105_14' data-id='PS105_14'><span class='v-num v-14'>14&nbsp;</span>לֹֽא־הִנִּ֣יחַ אָדָ֣ם לְעָשְׁקָ֑ם וַיֹּ֖וכַח עֲלֵיהֶ֣ם מְלָכִֽים׃ </span>
<span class='v PS105_15' data-id='PS105_15'><span class='v-num v-15'>15&nbsp;</span>אַֽל־תִּגְּע֥וּ בִמְשִׁיחָ֑י וְ֝לִנְבִיאַי אַל־תָּרֵֽעוּ׃ </span>
<span class='v PS105_16' data-id='PS105_16'><span class='v-num v-16'>16&nbsp;</span>וַיִּקְרָ֣א רָ֭עָב עַל־הָאָ֑רֶץ כָּֽל־מַטֵּה־לֶ֥חֶם שָׁבָֽר׃ </span>
<span class='v PS105_17' data-id='PS105_17'><span class='v-num v-17'>17&nbsp;</span>שָׁלַ֣ח לִפְנֵיהֶ֣ם אִ֑ישׁ לְ֝עֶ֗בֶד נִמְכַּ֥ר יֹוסֵֽף׃ </span>
<span class='v PS105_18' data-id='PS105_18'><span class='v-num v-18'>18&nbsp;</span>עִנּ֣וּ בַכֶּ֣בֶל *רַגְלָיו (רַגְלֹ֑ו) בַּ֝רְזֶ֗ל בָּ֣אָה נַפְשֹֽׁו׃ </span>
<span class='v PS105_19' data-id='PS105_19'><span class='v-num v-19'>19&nbsp;</span>עַד־עֵ֥ת בֹּֽא־דְבָרֹ֑ו אִמְרַ֖ת יְהוָ֣ה צְרָפָֽתְהוּ׃ </span>
<span class='v PS105_20' data-id='PS105_20'><span class='v-num v-20'>20&nbsp;</span>שָׁ֣לַח מֶ֭לֶךְ וַיַתִּירֵ֑הוּ מֹשֵׁ֥ל עַ֝מִּ֗ים וַֽיְפַתְּחֵֽהוּ׃ </span>
<span class='v PS105_21' data-id='PS105_21'><span class='v-num v-21'>21&nbsp;</span>שָׂמֹ֣ו אָדֹ֣ון לְבֵיתֹ֑ו וּ֝מֹשֵׁ֗ל בְּכָל־קִנְיָנֹֽו׃ </span>
<span class='v PS105_22' data-id='PS105_22'><span class='v-num v-22'>22&nbsp;</span>לֶאְסֹ֣ר שָׂרָ֣יו בְּנַפְשֹׁ֑ו וּזְקֵנָ֥יו יְחַכֵּֽם׃ </span>
<span class='v PS105_23' data-id='PS105_23'><span class='v-num v-23'>23&nbsp;</span>וַיָּבֹ֣א יִשְׂרָאֵ֣ל מִצְרָ֑יִם וְ֝יַעֲקֹ֗ב גָּ֣ר בְּאֶֽרֶץ־חָֽם׃ </span>
<span class='v PS105_24' data-id='PS105_24'><span class='v-num v-24'>24&nbsp;</span>וַיֶּ֣פֶר אֶת־עַמֹּ֣ו מְאֹ֑ד וַ֝יַּֽעֲצִמֵהוּ מִצָּרָֽיו׃ </span>
<span class='v PS105_25' data-id='PS105_25'><span class='v-num v-25'>25&nbsp;</span>הָפַ֣ךְ לִ֭בָּם לִשְׂנֹ֣א עַמֹּ֑ו לְ֝הִתְנַכֵּ֗ל בַּעֲבָדָֽיו׃ </span>
<span class='v PS105_26' data-id='PS105_26'><span class='v-num v-26'>26&nbsp;</span>שָׁ֭לַח מֹשֶׁ֣ה עַבְדֹּ֑ו אַ֝הֲרֹ֗ן אֲשֶׁ֣ר בָּֽחַר־בֹּֽו׃ </span>
<span class='v PS105_27' data-id='PS105_27'><span class='v-num v-27'>27&nbsp;</span>שָֽׂמוּ־בָ֭ם דִּבְרֵ֣י אֹתֹותָ֑יו וּ֝מֹפְתִ֗ים בְּאֶ֣רֶץ חָֽם׃ </span>
<span class='v PS105_28' data-id='PS105_28'><span class='v-num v-28'>28&nbsp;</span>שָׁ֣לַֽח חֹ֭שֶׁךְ וַיַּחְשִׁ֑ךְ וְלֹֽא־מָ֝ר֗וּ אֶת־*דְּבָרָוו (דְּבָרֹֽו)׃ </span>
<span class='v PS105_29' data-id='PS105_29'><span class='v-num v-29'>29&nbsp;</span>הָפַ֣ךְ אֶת־מֵימֵיהֶ֣ם לְדָ֑ם וַ֝יָּ֗מֶת אֶת־דְּגָתָֽם׃ </span>
<span class='v PS105_30' data-id='PS105_30'><span class='v-num v-30'>30&nbsp;</span>שָׁרַ֣ץ אַרְצָ֣ם צְפַרְדְּעִ֑ים בְּ֝חַדְרֵ֗י מַלְכֵיהֶֽם׃ </span>
<span class='v PS105_31' data-id='PS105_31'><span class='v-num v-31'>31&nbsp;</span>אָ֭מַר וַיָּבֹ֣א עָרֹ֑ב כִּ֝נִּ֗ים בְּכָל־גְּבוּלָֽם׃ </span>
<span class='v PS105_32' data-id='PS105_32'><span class='v-num v-32'>32&nbsp;</span>נָתַ֣ן גִּשְׁמֵיהֶ֣ם בָּרָ֑ד אֵ֖שׁ לֶהָבֹ֣ות בְּאַרְצָֽם׃ </span>
<span class='v PS105_33' data-id='PS105_33'><span class='v-num v-33'>33&nbsp;</span>וַיַּ֣ךְ גַּ֭פְנָם וּתְאֵנָתָ֑ם וַ֝יְשַׁבֵּ֗ר עֵ֣ץ גְּבוּלָֽם׃ </span>
<span class='v PS105_34' data-id='PS105_34'><span class='v-num v-34'>34&nbsp;</span>אָ֭מַר וַיָּבֹ֣א אַרְבֶּ֑ה וְ֝יֶ֗לֶק וְאֵ֣ין מִסְפָּֽר׃ </span>
<span class='v PS105_35' data-id='PS105_35'><span class='v-num v-35'>35&nbsp;</span>וַיֹּ֣אכַל כָּל־עֵ֣שֶׂב בְּאַרְצָ֑ם וַ֝יֹּ֗אכַל פְּרִ֣י אַדְמָתָֽם׃ </span>
<span class='v PS105_36' data-id='PS105_36'><span class='v-num v-36'>36&nbsp;</span>וַיַּ֣ךְ כָּל־בְּכֹ֣ור בְּאַרְצָ֑ם רֵ֝אשִׁ֗ית לְכָל־אֹונָֽם׃ </span>
<span class='v PS105_37' data-id='PS105_37'><span class='v-num v-37'>37&nbsp;</span>וַֽ֭יֹּוצִיאֵם בְּכֶ֣סֶף וְזָהָ֑ב וְאֵ֖ין בִּשְׁבָטָ֣יו כֹּושֵֽׁל׃ </span>
<span class='v PS105_38' data-id='PS105_38'><span class='v-num v-38'>38&nbsp;</span>שָׂמַ֣ח מִצְרַ֣יִם בְּצֵאתָ֑ם כִּֽי־נָפַ֖ל פַּחְדָּ֣ם עֲלֵיהֶֽם׃ </span>
<span class='v PS105_39' data-id='PS105_39'><span class='v-num v-39'>39&nbsp;</span>פָּרַ֣שׂ עָנָ֣ן לְמָסָ֑ךְ וְ֝אֵ֗שׁ לְהָאִ֥יר לָֽיְלָה׃ </span>
<span class='v PS105_40' data-id='PS105_40'><span class='v-num v-40'>40&nbsp;</span>שָׁאַ֣ל וַיָּבֵ֣א שְׂלָ֑ו וְלֶ֥חֶם שָׁ֝מַ֗יִם יַשְׂבִּיעֵֽם׃ </span>
<span class='v PS105_41' data-id='PS105_41'><span class='v-num v-41'>41&nbsp;</span>פָּ֣תַח צ֭וּר וַיָּז֣וּבוּ מָ֑יִם הָ֝לְכ֗וּ בַּצִּיֹּ֥ות נָהָֽר׃ </span>
<span class='v PS105_42' data-id='PS105_42'><span class='v-num v-42'>42&nbsp;</span>כִּֽי־זָ֭כַר אֶת־דְּבַ֣ר קָדְשֹׁ֑ו אֶֽת־אַבְרָהָ֥ם עַבְדֹּֽו׃ </span>
<span class='v PS105_43' data-id='PS105_43'><span class='v-num v-43'>43&nbsp;</span>וַיֹּוצִ֣א עַמֹּ֣ו בְשָׂשֹׂ֑ון בְּ֝רִנָּ֗ה אֶת־בְּחִירָֽיו׃ </span>
<span class='v PS105_44' data-id='PS105_44'><span class='v-num v-44'>44&nbsp;</span>וַיִּתֵּ֣ן לָ֭הֶם אַרְצֹ֣ות גֹּויִ֑ם וַעֲמַ֖ל לְאֻמִּ֣ים יִירָֽשׁוּ׃ </span>
<span class='v PS105_45' data-id='PS105_45'><span class='v-num v-45'>45&nbsp;</span>בַּעֲב֤וּר ׀ יִשְׁמְר֣וּ חֻ֭קָּיו וְתֹורֹתָ֥יו יִנְצֹ֗רוּ הַֽלְלוּ־יָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS104.html'>&#9664;</a>
<a class='home' href='index.html'>&#9776;</a>
<a class='next' href='PS106.html'>&#9654;</a>
</div></div>
</body></html>
