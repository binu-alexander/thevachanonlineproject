<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש הוֹשֵׁעַ 13</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='HS.html'> הוֹשֵׁעַ 13 </a>
<a class='prev' href='HS12.html'> &#9664; </a>
<a class='next' href='HS14.html'> &#9654; </a>
</div></div>
<div class='chapter section HS13 hbo HS ezra_sil' dir='rtl' data-id='HS13' data-nextid='HS14' data-previd='HS12' lang='hbo'> 

<div class='c'>13</div>
<div class='p'>
<span class='v HS13_1' data-id='HS13_1'><span class='verse1 v-num v-1'>1&nbsp;</span>כְּדַבֵּ֤ר אֶפְרַ֙יִם֙ רְתֵ֔ת נָשָׂ֥א ה֖וּא בְּיִשְׂרָאֵ֑ל וַיֶּאְשַׁ֥ם בַּבַּ֖עַל וַיָּמֹֽת׃ </span>
<span class='v HS13_2' data-id='HS13_2'><span class='v-num v-2'>2&nbsp;</span>וְעַתָּ֣ה ׀ יֹוסִ֣פוּ לַחֲטֹ֗א וַיַּעְשׂ֣וּ לָהֶם֩ מַסֵּכָ֨ה מִכַּסְפָּ֤ם כִּתְבוּנָם֙ עֲצַבִּ֔ים מַעֲשֵׂ֥ה חָרָשִׁ֖ים כֻּלֹּ֑ה לָהֶם֙ הֵ֣ם אֹמְרִ֔ים זֹבְחֵ֣י אָדָ֔ם עֲגָלִ֖ים יִשָּׁקֽוּן׃ </span>
<span class='v HS13_3' data-id='HS13_3'><span class='v-num v-3'>3&nbsp;</span>לָכֵ֗ן יִֽהְיוּ֙ כַּעֲנַן־בֹּ֔קֶר וְכַטַּ֖ל מַשְׁכִּ֣ים הֹלֵ֑ךְ כְּמֹץ֙ יְסֹעֵ֣ר מִגֹּ֔רֶן וּכְעָשָׁ֖ן מֵאֲרֻבָּֽה׃ </span>
<span class='v HS13_4' data-id='HS13_4'><span class='v-num v-4'>4&nbsp;</span>וְאָנֹכִ֛י יְהוָ֥ה אֱלֹהֶ֖יךָ מֵאֶ֣רֶץ מִצְרָ֑יִם וֵאלֹהִ֤ים זֽוּלָתִי֙ לֹ֣א תֵדָ֔ע וּמֹושִׁ֥יעַ אַ֖יִן בִּלְתִּֽי׃ </span>
<span class='v HS13_5' data-id='HS13_5'><span class='v-num v-5'>5&nbsp;</span>אֲנִ֥י יְדַעְתִּ֖יךָ בַּמִּדְבָּ֑ר בְּאֶ֖רֶץ תַּלְאֻבֹֽות׃ </span>
<span class='v HS13_6' data-id='HS13_6'><span class='v-num v-6'>6&nbsp;</span>כְּמַרְעִיתָם֙ וַיִּשְׂבָּ֔עוּ שָׂבְע֖וּ וַיָּ֣רָם לִבָּ֑ם עַל־כֵּ֖ן שְׁכֵחֽוּנִי׃ </span>
<span class='v HS13_7' data-id='HS13_7'><span class='v-num v-7'>7&nbsp;</span>וָאֱהִ֥י לָהֶ֖ם כְּמֹו־שָׁ֑חַל כְּנָמֵ֖ר עַל־דֶּ֥רֶךְ אָשֽׁוּר׃ </span>
<span class='v HS13_8' data-id='HS13_8'><span class='v-num v-8'>8&nbsp;</span>אֶפְגְּשֵׁם֙ כְּדֹ֣ב שַׁכּ֔וּל וְאֶקְרַ֖ע סְגֹ֣ור לִבָּ֑ם וְאֹכְלֵ֥ם שָׁם֙ כְּלָבִ֔יא חַיַּ֥ת הַשָּׂדֶ֖ה תְּבַקְּעֵֽם׃ </span>
<span class='v HS13_9' data-id='HS13_9'><span class='v-num v-9'>9&nbsp;</span>שִֽׁחֶתְךָ֥ יִשְׂרָאֵ֖ל כִּֽי־בִ֥י בְעֶזְרֶֽךָ׃ </span>
<span class='v HS13_10' data-id='HS13_10'><span class='v-num v-10'>10&nbsp;</span>אֱהִ֤י מַלְכְּךָ֙ אֵפֹ֔וא וְיֹושִֽׁיעֲךָ֖ בְּכָל־עָרֶ֑יךָ וְשֹׁ֣פְטֶ֔יךָ אֲשֶׁ֣ר אָמַ֔רְתָּ תְּנָה־לִּ֖י מֶ֥לֶךְ וְשָׂרִֽים׃ </span>
<span class='v HS13_11' data-id='HS13_11'><span class='v-num v-11'>11&nbsp;</span>אֶֽתֶּן־לְךָ֥ מֶ֙לֶךְ֙ בְּאַפִּ֔י וְאֶקַּ֖ח בְּעֶבְרָתִֽי׃ ס </span>
<span class='v HS13_12' data-id='HS13_12'><span class='v-num v-12'>12&nbsp;</span>צָרוּר֙ עֲוֹ֣ן אֶפְרָ֔יִם צְפוּנָ֖ה חַטָּאתֹֽו׃ </span>
<span class='v HS13_13' data-id='HS13_13'><span class='v-num v-13'>13&nbsp;</span>חֶבְלֵ֥י יֹֽולֵדָ֖ה יָבֹ֣אוּ לֹ֑ו הוּא־בֵן֙ לֹ֣א חָכָ֔ם כִּֽי־עֵ֥ת לֹֽא־יַעֲמֹ֖ד בְּמִשְׁבַּ֥ר בָּנִֽים׃ </span>
<span class='v HS13_14' data-id='HS13_14'><span class='v-num v-14'>14&nbsp;</span>מִיַּ֤ד שְׁאֹול֙ אֶפְדֵּ֔ם מִמָּ֖וֶת אֶגְאָלֵ֑ם אֱהִ֨י דְבָרֶיךָ֜ מָ֗וֶת אֱהִ֤י קָֽטָבְךָ֙ שְׁאֹ֔ול נֹ֖חַם יִסָּתֵ֥ר מֵעֵינָֽי׃ </span>
<span class='v HS13_15' data-id='HS13_15'><span class='v-num v-15'>15&nbsp;</span>כִּ֣י ה֔וּא בֵּ֥ן אַחִ֖ים יַפְרִ֑יא יָבֹ֣וא קָדִים֩ ר֨וּחַ יְהוָ֜ה מִמִּדְבָּ֣ר עֹלֶ֗ה וְיֵבֹ֤ושׁ מְקֹורֹו֙ וְיֶחֱרַ֣ב מַעְיָנֹ֔ו ה֣וּא יִשְׁסֶ֔ה אֹוצַ֖ר כָּל־כְּלִ֥י חֶמְדָּֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='HS12.html'>&#9664;</a>
<a class='home' href='index.html'>&#9776;</a>
<a class='next' href='HS14.html'>&#9654;</a>
</div></div>
</body></html>
