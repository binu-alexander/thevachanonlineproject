<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 65</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 65 </a>
<a class='prev' href='PS64.html'> &#9664; </a>
<a class='next' href='PS66.html'> &#9654; </a>
</div></div>
<div class='chapter section PS65 hbo PS ezra_sil' dir='rtl' data-id='PS65' data-nextid='PS66' data-previd='PS64' lang='hbo'> 

<div class='c'> 65</div>
<div class='p'>
<span class='v PS65_1' data-id='PS65_1'><span class='verse1 v-num v-1'>1&nbsp;</span>לַמְנַצֵּ֥חַ מִזְמֹ֗ור לְדָוִ֥ד שִֽׁיר׃ </span>
<span class='v PS65_2' data-id='PS65_2'><span class='v-num v-2'>2&nbsp;</span>לְךָ֤ דֻֽמִיָּ֬ה תְהִלָּ֓ה אֱלֹ֘הִ֥ים בְּצִיֹּ֑ון וּ֝לְךָ֗ יְשֻׁלַּם־נֶֽדֶר׃ </span>
<span class='v PS65_3' data-id='PS65_3'><span class='v-num v-3'>3&nbsp;</span>שֹׁמֵ֥עַ תְּפִלָּ֑ה עָ֝דֶ֗יךָ כָּל־בָּשָׂ֥ר יָבֹֽאוּ׃ </span>
<span class='v PS65_4' data-id='PS65_4'><span class='v-num v-4'>4&nbsp;</span>דִּבְרֵ֣י עֲ֭וֹנֹת גָּ֣בְרוּ מֶ֑נִּי פְּ֝שָׁעֵ֗ינוּ אַתָּ֥ה תְכַפְּרֵֽם׃ </span>
<span class='v PS65_5' data-id='PS65_5'><span class='v-num v-5'>5&nbsp;</span>אַשְׁרֵ֤י ׀ תִּֽבְחַ֣ר וּתְקָרֵב֮ יִשְׁכֹּ֪ן חֲצֵ֫רֶ֥יךָ נִ֭שְׂבְּעָה בְּט֣וּב בֵּיתֶ֑ךָ קְ֝דֹ֗שׁ הֵיכָלֶֽךָ׃ </span>
<span class='v PS65_6' data-id='PS65_6'><span class='v-num v-6'>6&nbsp;</span>נֹ֤ורָאֹ֨ות ׀ בְּצֶ֣דֶק תַּ֭עֲנֵנוּ אֱלֹהֵ֣י יִשְׁעֵ֑נוּ מִבְטָ֥ח כָּל־קַצְוֵי־אֶ֝֗רֶץ וְיָ֣ם רְחֹקִֽים׃ </span>
<span class='v PS65_7' data-id='PS65_7'><span class='v-num v-7'>7&nbsp;</span>מֵכִ֣ין הָרִ֣ים בְּכֹחֹ֑ו נֶ֝אְזָ֗ר בִּגְבוּרָֽה׃ </span>
<span class='v PS65_8' data-id='PS65_8'><span class='v-num v-8'>8&nbsp;</span>מַשְׁבִּ֤יחַ ׀ שְׁאֹ֣ון יַ֭מִּים שְׁאֹ֥ון גַּלֵּיהֶ֗ם וַהֲמֹ֥ון לְאֻמִּֽים׃ </span>
<span class='v PS65_9' data-id='PS65_9'><span class='v-num v-9'>9&nbsp;</span>וַיִּ֤ירְא֨וּ ׀ יֹשְׁבֵ֣י קְ֭צָוֹת מֵאֹותֹתֶ֑יךָ מֹ֤וצָֽאֵי־בֹ֖קֶר וָעֶ֣רֶב תַּרְנִֽין׃ </span>
<span class='v PS65_10' data-id='PS65_10'><span class='v-num v-10'>10&nbsp;</span>פָּקַ֥דְתָּ הָאָ֨רֶץ ׀ וַתְּשֹׁ֪קְקֶ֡הָ רַבַּ֬ת תַּעְשְׁרֶ֗נָּה פֶּ֣לֶג אֱ֭לֹהִים מָ֣לֵא מָ֑יִם תָּכִ֥ין דְּ֝גָנָ֗ם כִּי־כֵ֥ן תְּכִינֶֽהָ׃ </span>
<span class='v PS65_11' data-id='PS65_11'><span class='v-num v-11'>11&nbsp;</span>תְּלָמֶ֣יהָ רַ֭וֵּה נַחֵ֣ת גְּדוּדֶ֑יהָ בִּרְבִיבִ֥ים תְּ֝מֹגְגֶ֗נָּה צִמְחָ֥הּ תְּבָרֵֽךְ׃ </span>
<span class='v PS65_12' data-id='PS65_12'><span class='v-num v-12'>12&nbsp;</span>עִ֭טַּרְתָּ שְׁנַ֣ת טֹובָתֶ֑ךָ וּ֝מַעְגָּלֶ֗יךָ יִרְעֲפ֥וּן דָּֽשֶׁן׃ </span>
<span class='v PS65_13' data-id='PS65_13'><span class='v-num v-13'>13&nbsp;</span>יִ֭רְעֲפוּ נְאֹ֣ות מִדְבָּ֑ר וְ֝גִ֗יל גְּבָעֹ֥ות תַּחְגֹּֽרְנָה׃ </span>
<span class='v PS65_14' data-id='PS65_14'><span class='v-num v-14'>14&nbsp;</span>לָבְשׁ֬וּ כָרִ֨ים ׀ הַצֹּ֗אן וַעֲמָקִ֥ים יַֽעַטְפוּ־בָ֑ר יִ֝תְרֹועֲע֗וּ אַף־יָשִֽׁירוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS64.html'>&#9664;</a>
<a class='home' href='index.html'>&#9776;</a>
<a class='next' href='PS66.html'>&#9654;</a>
</div></div>
</body></html>
