<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 56</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 56 </a>
<a class='prev' href='PS55.html'> &#9664; </a>
<a class='next' href='PS57.html'> &#9654; </a>
</div></div>
<div class='chapter section PS56 hbo PS ezra_sil' dir='rtl' data-id='PS56' data-nextid='PS57' data-previd='PS55' lang='hbo'> 

<div class='c'> 56</div>
<div class='p'>
<span class='v PS56_1' data-id='PS56_1'><span class='verse1 v-num v-1'>1&nbsp;</span>לַמְנַצֵּ֤חַ ׀ עַל־יֹ֬ונַת אֵ֣לֶם רְ֭חֹקִים לְדָוִ֣ד מִכְתָּ֑ם בֶּֽאֱחֹ֨ז אֹתֹ֖ו פְלִשְׁתִּ֣ים בְּגַֽת׃ </span>
<span class='v PS56_2' data-id='PS56_2'><span class='v-num v-2'>2&nbsp;</span>חָנֵּ֣נִי אֱ֭לֹהִים כִּֽי־שְׁאָפַ֣נִי אֱנֹ֑ושׁ כָּל־הַ֝יֹּ֗ום לֹחֵ֥ם יִלְחָצֵֽנִי׃ </span>
<span class='v PS56_3' data-id='PS56_3'><span class='v-num v-3'>3&nbsp;</span>שָׁאֲפ֣וּ שֹׁ֭ורְרַי כָּל־הַיֹּ֑ום כִּֽי־רַבִּ֨ים לֹחֲמִ֖ים לִ֣י מָרֹֽום׃ </span>
<span class='v PS56_4' data-id='PS56_4'><span class='v-num v-4'>4&nbsp;</span>יֹ֥ום אִירָ֑א אֲ֝נִ֗י אֵלֶ֥יךָ אֶבְטָֽח׃ </span>
<span class='v PS56_5' data-id='PS56_5'><span class='v-num v-5'>5&nbsp;</span>בֵּאלֹהִים֮ אֲהַלֵּ֪ל דְּבָ֫רֹ֥ו בֵּאלֹהִ֣ים בָּ֭טַחְתִּי לֹ֣א אִירָ֑א מַה־יַּעֲשֶׂ֖ה בָשָׂ֣ר לִֽי׃ </span>
<span class='v PS56_6' data-id='PS56_6'><span class='v-num v-6'>6&nbsp;</span>כָּל־הַ֭יֹּום דְּבָרַ֣י יְעַצֵּ֑בוּ עָלַ֖י כָּל־מַחְשְׁבֹתָ֣ם </span></div>
<div class='p'>
<span class='v PS56_6' data-id='PS56_6'>לָרָֽע׃ </span>
<span class='v PS56_7' data-id='PS56_7'><span class='v-num v-7'>7&nbsp;</span>יָג֤וּרוּ ׀ *יַצְפִּינוּ (יִצְפֹּ֗ונוּ) הֵ֭מָּה עֲקֵבַ֣י יִשְׁמֹ֑רוּ כַּ֝אֲשֶׁ֗ר קִוּ֥וּ נַפְשִֽׁי׃ </span>
<span class='v PS56_8' data-id='PS56_8'><span class='v-num v-8'>8&nbsp;</span>עַל־אָ֥וֶן פַּלֶּט־לָ֑מֹו בְּ֝אַ֗ף עַמִּ֤ים ׀ הֹורֵ֬ד אֱלֹהִֽים׃ </span>
<span class='v PS56_9' data-id='PS56_9'><span class='v-num v-9'>9&nbsp;</span>נֹדִי֮ סָפַ֪רְתָּ֫ה אָ֥תָּה שִׂ֣ימָה דִמְעָתִ֣י בְנֹאדֶ֑ךָ הֲ֝לֹ֗א בְּסִפְרָתֶֽךָ׃ </span>
<span class='v PS56_10' data-id='PS56_10'><span class='v-num v-10'>10&nbsp;</span>אָ֥֨ז יָ֘שׁ֤וּבוּ אֹויְבַ֣י אָ֭חֹור בְּיֹ֣ום אֶקְרָ֑א זֶה־יָ֝דַ֗עְתִּי כִּֽי־אֱלֹהִ֥ים לִֽי׃ </span>
<span class='v PS56_11' data-id='PS56_11'><span class='v-num v-11'>11&nbsp;</span>בֵּֽ֭אלֹהִים אֲהַלֵּ֣ל דָּבָ֑ר בַּ֝יהוָ֗ה אֲהַלֵּ֥ל דָּבָֽר׃ </span>
<span class='v PS56_12' data-id='PS56_12'><span class='v-num v-12'>12&nbsp;</span>בֵּֽאלֹהִ֣ים בָּ֭טַחְתִּי לֹ֣א אִירָ֑א מַה־יַּעֲשֶׂ֖ה אָדָ֣ם לִֽי׃ </span>
<span class='v PS56_13' data-id='PS56_13'><span class='v-num v-13'>13&nbsp;</span>עָלַ֣י אֱלֹהִ֣ים נְדָרֶ֑יךָ אֲשַׁלֵּ֖ם תֹּודֹ֣ת לָֽךְ׃ </span>
<span class='v PS56_14' data-id='PS56_14'><span class='v-num v-14'>14&nbsp;</span>כִּ֤י הִצַּ֪לְתָּ נַפְשִׁ֡י מִמָּוֶת֮ הֲלֹ֥א רַגְלַ֗י מִ֫דֶּ֥חִי לְ֭הִֽתְהַלֵּךְ לִפְנֵ֣י אֱלֹהִ֑ים בְּ֝אֹ֗ור הֽ͏ַחַיִּֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS55.html'>&#9664;</a>
<a class='home' href='index.html'>&#9776;</a>
<a class='next' href='PS57.html'>&#9654;</a>
</div></div>
</body></html>
