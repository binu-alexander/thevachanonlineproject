<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 39</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 39 </a>
<a class='prev' href='JB38.html'> &#9664; </a>
<a class='next' href='JB40.html'> &#9654; </a>
</div></div>
<div class='chapter section JB39 hbo JB ezra_sil' dir='rtl' data-id='JB39' data-nextid='JB40' data-previd='JB38' lang='hbo'> 

<br><div class='c'>39</div>
<div class='p'>
<span class='v JB39_1' data-id='JB39_1'><span class='verse1 v-num v-1'>1&nbsp;</span>הֲיָדַ֗עְתָּ עֵ֭ת לֶ֣דֶת יַעֲלֵי־סָ֑לַע חֹלֵ֖ל אַיָּלֹ֣ות תִּשְׁמֹֽר׃ </span>
<span class='v JB39_2' data-id='JB39_2'><span class='v-num v-2'>2&nbsp;</span>תִּסְפֹּ֣ר יְרָחִ֣ים תְּמַלֶּ֑אנָה וְ֝יָדַ֗עְתָּ עֵ֣ת לִדְתָּֽנָה׃ </span>
<span class='v JB39_3' data-id='JB39_3'><span class='v-num v-3'>3&nbsp;</span>תִּ֭כְרַעְנָה יַלְדֵיהֶ֣ן תְּפַלַּ֑חְנָה חֶבְלֵיהֶ֥ם תְּשַׁלַּֽחְנָה׃ </span>
<span class='v JB39_4' data-id='JB39_4'><span class='v-num v-4'>4&nbsp;</span>יַחְלְמ֣וּ בְ֭נֵיהֶם יִרְבּ֣וּ בַבָּ֑ר יָ֝צְא֗וּ וְלֹא־שָׁ֥בוּ לָֽמֹו׃ </span>
<span class='v JB39_5' data-id='JB39_5'><span class='v-num v-5'>5&nbsp;</span>מִֽי־שִׁלַּ֣ח פֶּ֣רֶא חָפְשִׁ֑י וּמֹסְרֹ֥ות עָ֝רֹ֗וד מִ֣י פִתֵּֽחַ׃ </span>
<span class='v JB39_6' data-id='JB39_6'><span class='v-num v-6'>6&nbsp;</span>אֲשֶׁר־שַׂ֣מְתִּי עֲרָבָ֣ה בֵיתֹ֑ו וּֽמִשְׁכְּנֹותָ֥יו מְלֵֽחָה׃ </span>
<span class='v JB39_7' data-id='JB39_7'><span class='v-num v-7'>7&nbsp;</span>יִ֭שְׂחַק לַהֲמֹ֣ון קִרְיָ֑ה תְּשֻׁאֹ֥ות נֹ֝וגֵ֗שׂ לֹ֣א יִשְׁמָֽע׃ </span>
<span class='v JB39_8' data-id='JB39_8'><span class='v-num v-8'>8&nbsp;</span>יְת֣וּר הָרִ֣ים מִרְעֵ֑הוּ וְאַחַ֖ר כָּל־יָרֹ֣וק יִדְרֹֽושׁ׃ </span>
<span class='v JB39_9' data-id='JB39_9'><span class='v-num v-9'>9&nbsp;</span>הֲיֹ֣אבֶה רֵּ֣ים עָבְדֶ֑ךָ אִם־יָ֝לִ֗ין עַל־אֲבוּסֶֽךָ׃ </span>
<span class='v JB39_10' data-id='JB39_10'><span class='v-num v-10'>10&nbsp;</span>הֲ‍ֽתִקְשָׁר־רֵ֭ים בְּתֶ֣לֶם עֲבֹתֹ֑ו אִם־יְשַׂדֵּ֖ד עֲמָקִ֣ים אַחֲרֶֽיךָ׃ </span>
<span class='v JB39_11' data-id='JB39_11'><span class='v-num v-11'>11&nbsp;</span>הֲ‌ֽתִבְטַח־בֹּ֖ו כִּי־רַ֣ב כֹּחֹ֑ו וְתַעֲזֹ֖ב אֵלָ֣יו יְגִיעֶֽךָ׃ </span>
<span class='v JB39_12' data-id='JB39_12'><span class='v-num v-12'>12&nbsp;</span>הֲתַאֲמִ֣ין בֹּ֖ו כִּי־*יָשׁוּב (יָשִׁ֣יב) זַרְעֶ֑ךָ וְֽגָרְנְךָ֥ יֶאֱסֹֽף׃ </span>
<span class='v JB39_13' data-id='JB39_13'><span class='v-num v-13'>13&nbsp;</span>כְּנַף־רְנָנִ֥ים נֶעֱלָ֑סָה אִם־אֶ֝בְרָ֗ה חֲסִידָ֥ה וְנֹצָֽה׃ </span>
<span class='v JB39_14' data-id='JB39_14'><span class='v-num v-14'>14&nbsp;</span>כִּֽי־תַעֲזֹ֣ב לָאָ֣רֶץ בֵּצֶ֑יהָ וְֽעַל־עָפָ֥ר תְּחַמֵּֽם׃ </span>
<span class='v JB39_15' data-id='JB39_15'><span class='v-num v-15'>15&nbsp;</span>וַ֭תִּשְׁכַּח כִּי־רֶ֣גֶל תְּזוּרֶ֑הָ וְחַיַּ֖ת הַשָּׂדֶ֣ה תְּדוּשֶֽׁהָ׃ </span>
<span class='v JB39_16' data-id='JB39_16'><span class='v-num v-16'>16&nbsp;</span>הִקְשִׁ֣יחַ בָּנֶ֣יהָ לְּלֹא־לָ֑הּ לְרִ֖יק יְגִיעָ֣הּ בְּלִי־פָֽחַד׃ </span>
<span class='v JB39_17' data-id='JB39_17'><span class='v-num v-17'>17&nbsp;</span>כִּֽי־הִשָּׁ֣הּ אֱלֹ֣והַּ חָכְמָ֑ה וְלֹא־חָ֥לַק לָ֝֗הּ בַּבִּינָֽה׃ </span>
<span class='v JB39_18' data-id='JB39_18'><span class='v-num v-18'>18&nbsp;</span>כָּ֭עֵת בַּמָּרֹ֣ום תַּמְרִ֑יא תִּֽשְׂחַ֥ק לַ֝סּ֗וּס וּלְרֹֽכְבֹֽו׃ </span>
<span class='v JB39_19' data-id='JB39_19'><span class='v-num v-19'>19&nbsp;</span>הֲתִתֵּ֣ן לַסּ֣וּס גְּבוּרָ֑ה הֲתַלְבִּ֖ישׁ צַוָּארֹ֣ו רַעְמָֽה׃ </span>
<span class='v JB39_20' data-id='JB39_20'><span class='v-num v-20'>20&nbsp;</span>הְֽ֭תַרְעִישֶׁנּוּ כָּאַרְבֶּ֑ה הֹ֖וד נַחְרֹ֣ו אֵימָֽה׃ </span>
<span class='v JB39_21' data-id='JB39_21'><span class='v-num v-21'>21&nbsp;</span>יַחְפְּר֣וּ בָ֭עֵמֶק וְיָשִׂ֣ישׂ בְּכֹ֑חַ יֵ֝צֵ֗א לִקְרַאת־נָֽשֶׁק׃ </span>
<span class='v JB39_22' data-id='JB39_22'><span class='v-num v-22'>22&nbsp;</span>יִשְׂחַ֣ק לְ֭פַחַד וְלֹ֣א יֵחָ֑ת וְלֹֽא־יָ֝שׁ֗וּב מִפְּנֵי־חָֽרֶב׃ </span>
<span class='v JB39_23' data-id='JB39_23'><span class='v-num v-23'>23&nbsp;</span>עָ֭לָיו תִּרְנֶ֣ה אַשְׁפָּ֑ה לַ֖הַב חֲנִ֣ית וְכִידֹֽון׃ </span>
<span class='v JB39_24' data-id='JB39_24'><span class='v-num v-24'>24&nbsp;</span>בְּרַ֣עַשׁ וְ֭רֹגֶז יְגַמֶּא־אָ֑רֶץ וְלֹֽא־יַ֝אֲמִ֗ין כִּי־קֹ֥ול שֹׁופָֽר׃ </span>
<span class='v JB39_25' data-id='JB39_25'><span class='v-num v-25'>25&nbsp;</span>בְּדֵ֤י שֹׁפָ֨ר ׀ יֹ֘אמַ֤ר הֶאָ֗ח וּֽ֭מֵרָחֹוק יָרִ֣יחַ מִלְחָמָ֑ה רַ֥עַם שָׂ֝רִים וּתְרוּעָֽה׃ </span>
<span class='v JB39_26' data-id='JB39_26'><span class='v-num v-26'>26&nbsp;</span>הֲ‍ֽ֭מִבִּינָ֣תְךָ יַֽאֲבֶר־נֵ֑ץ יִפְרֹ֖שׂ *כְּנָפֹו (כְּנָפָ֣יו) לְתֵימָֽן׃ </span>
<span class='v JB39_27' data-id='JB39_27'><span class='v-num v-27'>27&nbsp;</span>אִם־עַל־פִּ֭יךָ יַגְבִּ֣יהַּ נָ֑שֶׁר וְ֝כִ֗י יָרִ֥ים קִנֹּֽו׃ </span>
<span class='v JB39_28' data-id='JB39_28'><span class='v-num v-28'>28&nbsp;</span>סֶ֣לַע יִ֭שְׁכֹּן וְיִתְלֹנָ֑ן עַֽל־שֶׁן־סֶ֝֗לַע וּמְצוּדָֽה׃ </span>
<span class='v JB39_29' data-id='JB39_29'><span class='v-num v-29'>29&nbsp;</span>מִשָּׁ֥ם חָֽפַר־אֹ֑כֶל לְ֝מֵרָחֹ֗וק עֵינָ֥יו יַבִּֽיטוּ׃ </span>
<span class='v JB39_30' data-id='JB39_30'><span class='v-num v-30'>30&nbsp;</span>*וְאֶפְרֹחֹו (וְאֶפְרֹחָ֥יו) יְעַלְעוּ־דָ֑ם וּבַאֲשֶׁ֥ר חֲ֝לָלִ֗ים שָׁ֣ם הֽוּא׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB38.html'>&#9664;</a>
<a class='home' href='index.html'>&#9776;</a>
<a class='next' href='JB40.html'>&#9654;</a>
</div></div>
</body></html>
