<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש שִׁיר הַשִּׁירִים 1</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='SS.html'> שִׁיר הַשִּׁירִים 1 </a>
<a class='prev' href='EC12.html'> &#9664; </a>
<a class='next' href='SS2.html'> &#9654; </a>
</div></div>
<div class='chapter section SS1 hbo SS ezra_sil' dir='rtl' data-id='SS1' data-nextid='SS2' data-previd='EC12' lang='hbo'><div class='mt'>שִׁיר הַשִּׁירִים  
</div>
<div class='c'>1</div>
<div class='p'>
<span class='v SS1_1' data-id='SS1_1'><span class='verse1 v-num v-1'>1&nbsp;</span>שִׁ֥יר הַשִּׁירִ֖ים אֲשֶׁ֥ר לִשְׁלֹמֹֽה׃ </span>
<span class='v SS1_2' data-id='SS1_2'><span class='v-num v-2'>2&nbsp;</span>יִשָּׁקֵ֙נִי֙ מִנְּשִׁיקֹ֣ות פִּ֔יהוּ כִּֽי־טֹובִ֥ים דֹּדֶ֖יךָ מִיָּֽיִן׃ </span>
<span class='v SS1_3' data-id='SS1_3'><span class='v-num v-3'>3&nbsp;</span>לְרֵ֙יחַ֙ שְׁמָנֶ֣יךָ טֹובִ֔ים שֶׁ֖מֶן תּוּרַ֣ק שְׁמֶ֑ךָ עַל־כֵּ֖ן עֲלָמֹ֥ות אֲהֵבֽוּךָ׃ </span>
<span class='v SS1_4' data-id='SS1_4'><span class='v-num v-4'>4&nbsp;</span>מָשְׁכֵ֖נִי אַחֲרֶ֣יךָ נָּר֑וּצָה הֱבִיאַ֨נִי הַמֶּ֜לֶךְ חֲדָרָ֗יו נָגִ֤ילָה וְנִשְׂמְחָה֙ בָּ֔ךְ נַזְכִּ֤ירָה דֹדֶ֙יךָ֙ מִיַּ֔יִן מֵישָׁרִ֖ים אֲהֵבֽוּךָ׃ ס </span>
<span class='v SS1_5' data-id='SS1_5'><span class='v-num v-5'>5&nbsp;</span>שְׁחֹורָ֤ה אֲנִי֙ וְֽנָאוָ֔ה בְּנֹ֖ות יְרוּשָׁלָ֑͏ִם כְּאָהֳלֵ֣י קֵדָ֔ר כִּירִיעֹ֖ות שְׁלֹמֹֽה׃ </span>
<span class='v SS1_6' data-id='SS1_6'><span class='v-num v-6'>6&nbsp;</span>אַל־תִּרְא֙וּנִי֙ שֶׁאֲנִ֣י שְׁחַרְחֹ֔רֶת שֶׁשֱּׁזָפַ֖תְנִי הַשָּׁ֑מֶשׁ בְּנֵ֧י אִמִּ֣י נִֽחֲרוּ־בִ֗י שָׂמֻ֙נִי֙ נֹטֵרָ֣ה אֶת־הַכְּרָמִ֔ים כַּרְמִ֥י שֶׁלִּ֖י לֹ֥א נָטָֽרְתִּי׃ </span>
<span class='v SS1_7' data-id='SS1_7'><span class='v-num v-7'>7&nbsp;</span>הַגִּ֣ידָה לִּ֗י שֶׁ֤אָהֲבָה֙ נַפְשִׁ֔י אֵיכָ֣ה תִרְעֶ֔ה אֵיכָ֖ה תַּרְבִּ֣יץ בַּֽצָּהֳרָ֑יִם שַׁלָּמָ֤ה אֶֽהְיֶה֙ כְּעֹ֣טְיָ֔ה עַ֖ל עֶדְרֵ֥י חֲבֵרֶֽיךָ׃ </span>
<span class='v SS1_8' data-id='SS1_8'><span class='v-num v-8'>8&nbsp;</span>אִם־לֹ֤א תֵדְעִי֙ לָ֔ךְ הַיָּפָ֖ה בַּנָּשִׁ֑ים צְֽאִי־לָ֞ךְ בְּעִקְבֵ֣י הַצֹּ֗אן וּרְעִי֙ אֶת־גְּדִיֹּתַ֔יִךְ עַ֖ל מִשְׁכְּנֹ֥ות הָרֹעִֽים׃ ס </span>
<span class='v SS1_9' data-id='SS1_9'><span class='v-num v-9'>9&nbsp;</span>לְסֻסָתִי֙ בְּרִכְבֵ֣י פַרְעֹ֔ה דִּמִּיתִ֖יךְ רַעְיָתִֽי׃ </span>
<span class='v SS1_10' data-id='SS1_10'><span class='v-num v-10'>10&nbsp;</span>נָאו֤וּ לְחָיַ֙יִךְ֙ בַּתֹּרִ֔ים צַוָּארֵ֖ךְ בַּחֲרוּזִֽים׃ </span>
<span class='v SS1_11' data-id='SS1_11'><span class='v-num v-11'>11&nbsp;</span>תֹּורֵ֤י זָהָב֙ נַעֲשֶׂה־לָּ֔ךְ עִ֖ם נְקֻדֹּ֥ות הַכָּֽסֶף׃ </span>
<span class='v SS1_12' data-id='SS1_12'><span class='v-num v-12'>12&nbsp;</span>עַד־שֶׁ֤הַמֶּ֙לֶךְ֙ בִּמְסִבֹּ֔ו נִרְדִּ֖י נָתַ֥ן רֵיחֹֽו׃ </span>
<span class='v SS1_13' data-id='SS1_13'><span class='v-num v-13'>13&nbsp;</span>צְרֹ֨ור הַמֹּ֤ר ׀ דֹּודִי֙ לִ֔י בֵּ֥ין שָׁדַ֖י יָלִֽין׃ </span>
<span class='v SS1_14' data-id='SS1_14'><span class='v-num v-14'>14&nbsp;</span>אֶשְׁכֹּ֨ל הַכֹּ֤פֶר ׀ דֹּודִי֙ לִ֔י בְּכַרְמֵ֖י עֵ֥ין גֶּֽדִי׃ ס </span>
<span class='v SS1_15' data-id='SS1_15'><span class='v-num v-15'>15&nbsp;</span>הִנָּ֤ךְ יָפָה֙ רַעְיָתִ֔י הִנָּ֥ךְ יָפָ֖ה עֵינַ֥יִךְ יֹונִֽים׃ </span>
<span class='v SS1_16' data-id='SS1_16'><span class='v-num v-16'>16&nbsp;</span>הִנְּךָ֙ יָפֶ֤ה דֹודִי֙ אַ֣ף נָעִ֔ים אַף־עַרְשֵׂ֖נוּ רַעֲנָנָֽה׃ </span>
<span class='v SS1_17' data-id='SS1_17'><span class='v-num v-17'>17&nbsp;</span>קֹרֹ֤ות בָּתֵּ֙ינוּ֙ אֲרָזִ֔ים *רַחִיטֵנוּ (רַהִיטֵ֖נוּ) בְּרֹותִֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='EC12.html'>&#9664;</a>
<a class='home' href='index.html'>&#9776;</a>
<a class='next' href='SS2.html'>&#9654;</a>
</div></div>
</body></html>
