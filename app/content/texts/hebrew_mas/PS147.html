<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 147</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 147 </a>
<a class='prev' href='PS146.html'> &#9664; </a>
<a class='next' href='PS148.html'> &#9654; </a>
</div></div>
<div class='chapter section PS147 hbo PS ezra_sil' dir='rtl' data-id='PS147' data-nextid='PS148' data-previd='PS146' lang='hbo'> 

<div class='c'> 147</div>
<div class='p'>
<span class='v PS147_1' data-id='PS147_1'><span class='verse1 v-num v-1'>1&nbsp;</span>הַ֥לְלוּ יָ֨הּ ׀ כִּי־טֹ֖וב זַמְּרָ֣ה אֱלֹהֵ֑ינוּ כִּֽי־נָ֝עִים נָאוָ֥ה תְהִלָּֽה׃ </span>
<span class='v PS147_2' data-id='PS147_2'><span class='v-num v-2'>2&nbsp;</span>בֹּונֵ֣ה יְרוּשָׁלַ֣͏ִם יְהוָ֑ה נִדְחֵ֖י יִשְׂרָאֵ֣ל יְכַנֵּֽס׃ </span>
<span class='v PS147_3' data-id='PS147_3'><span class='v-num v-3'>3&nbsp;</span>הָ֭רֹפֵא לִשְׁב֣וּרֵי לֵ֑ב וּ֝מְחַבֵּ֗שׁ לְעַצְּבֹותָֽם׃ </span>
<span class='v PS147_4' data-id='PS147_4'><span class='v-num v-4'>4&nbsp;</span>מֹונֶ֣ה מִ֭סְפָּר לַכֹּוכָבִ֑ים לְ֝כֻלָּ֗ם שֵׁמֹ֥ות יִקְרָֽא׃ </span>
<span class='v PS147_5' data-id='PS147_5'><span class='v-num v-5'>5&nbsp;</span>גָּדֹ֣ול אֲדֹונֵ֣ינוּ וְרַב־כֹּ֑חַ לִ֝תְבוּנָתֹ֗ו אֵ֣ין מִסְפָּֽר׃ </span>
<span class='v PS147_6' data-id='PS147_6'><span class='v-num v-6'>6&nbsp;</span>מְעֹודֵ֣ד עֲנָוִ֣ים יְהוָ֑ה מַשְׁפִּ֖יל רְשָׁעִ֣ים עֲדֵי־אָֽרֶץ׃ </span>
<span class='v PS147_7' data-id='PS147_7'><span class='v-num v-7'>7&nbsp;</span>עֱנ֣וּ לַיהוָ֣ה בְּתֹודָ֑ה זַמְּר֖וּ לֵאלֹהֵ֣ינוּ בְכִנֹּֽור׃ </span>
<span class='v PS147_8' data-id='PS147_8'><span class='v-num v-8'>8&nbsp;</span>הַֽמְכַסֶּ֬ה שָׁמַ֨יִם ׀ בְּעָבִ֗ים הַמֵּכִ֣ין לָאָ֣רֶץ מָטָ֑ר הַמַּצְמִ֖יחַ הָרִ֣ים חָצִֽיר׃ </span>
<span class='v PS147_9' data-id='PS147_9'><span class='v-num v-9'>9&nbsp;</span>נֹותֵ֣ן לִבְהֵמָ֣ה לַחְמָ֑הּ לִבְנֵ֥י עֹ֝רֵ֗ב אֲשֶׁ֣ר יִקְרָֽאוּ׃ </span>
<span class='v PS147_10' data-id='PS147_10'><span class='v-num v-10'>10&nbsp;</span>לֹ֤א בִגְבוּרַ֣ת הַסּ֣וּס יֶחְפָּ֑ץ לֹֽא־בְשֹׁוקֵ֖י הָאִ֣ישׁ יִרְצֶֽה׃ </span>
<span class='v PS147_11' data-id='PS147_11'><span class='v-num v-11'>11&nbsp;</span>רֹוצֶ֣ה יְ֭הוָה אֶת־יְרֵאָ֑יו אֶת־הַֽמְיַחֲלִ֥ים לְחַסְדֹּֽו׃ </span>
<span class='v PS147_12' data-id='PS147_12'><span class='v-num v-12'>12&nbsp;</span>שַׁבְּחִ֣י יְ֭רוּשָׁלַ͏ִם אֶת־יְהוָ֑ה הַֽלְלִ֖י אֱלֹהַ֣יִךְ צִיֹּֽון׃ </span>
<span class='v PS147_13' data-id='PS147_13'><span class='v-num v-13'>13&nbsp;</span>כִּֽי־חִ֭זַּק בְּרִיחֵ֣י שְׁעָרָ֑יִךְ בֵּרַ֖ךְ בָּנַ֣יִךְ בְּקִרְבֵּֽךְ׃ </span>
<span class='v PS147_14' data-id='PS147_14'><span class='v-num v-14'>14&nbsp;</span>הַשָּׂם־גְּבוּלֵ֥ךְ שָׁלֹ֑ום חֵ֥לֶב חִ֝טִּ֗ים יַשְׂבִּיעֵֽךְ׃ </span>
<span class='v PS147_15' data-id='PS147_15'><span class='v-num v-15'>15&nbsp;</span>הַשֹּׁלֵ֣חַ אִמְרָתֹ֣ו אָ֑רֶץ עַד־מְ֝הֵרָ֗ה יָר֥וּץ דְּבָרֹֽו׃ </span>
<span class='v PS147_16' data-id='PS147_16'><span class='v-num v-16'>16&nbsp;</span>הַנֹּתֵ֣ן שֶׁ֣לֶג כַּצָּ֑מֶר כְּ֝פֹ֗ור כָּאֵ֥פֶר יְפַזֵּֽר׃ </span>
<span class='v PS147_17' data-id='PS147_17'><span class='v-num v-17'>17&nbsp;</span>מַשְׁלִ֣יךְ קַֽרְחֹ֣ו כְפִתִּ֑ים לִפְנֵ֥י קָ֝רָתֹ֗ו מִ֣י יַעֲמֹֽד׃ </span>
<span class='v PS147_18' data-id='PS147_18'><span class='v-num v-18'>18&nbsp;</span>יִשְׁלַ֣ח דְּבָרֹ֣ו וְיַמְסֵ֑ם יַשֵּׁ֥ב ר֝וּחֹ֗ו יִזְּלוּ־מָֽיִם׃ </span>
<span class='v PS147_19' data-id='PS147_19'><span class='v-num v-19'>19&nbsp;</span>מַגִּ֣יד *דְּבָרֹו (דְּבָרָ֣יו) לְיַעֲקֹ֑ב חֻקָּ֥יו וּ֝מִשְׁפָּטָ֗יו לְיִשְׂרָאֵֽל׃ </span>
<span class='v PS147_20' data-id='PS147_20'><span class='v-num v-20'>20&nbsp;</span>לֹ֘א עָ֤שָׂה כֵ֨ן ׀ לְכָל־גֹּ֗וי וּמִשְׁפָּטִ֥ים בַּל־יְדָע֗וּם הַֽלְלוּ־יָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS146.html'>&#9664;</a>
<a class='home' href='index.html'>&#9776;</a>
<a class='next' href='PS148.html'>&#9654;</a>
</div></div>
</body></html>
