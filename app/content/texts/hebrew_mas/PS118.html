<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 118</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 118 </a>
<a class='prev' href='PS117.html'> &#9664; </a>
<a class='next' href='PS119.html'> &#9654; </a>
</div></div>
<div class='chapter section PS118 hbo PS ezra_sil' dir='rtl' data-id='PS118' data-nextid='PS119' data-previd='PS117' lang='hbo'> 

<div class='c'> 118</div>
<div class='p'>
<span class='v PS118_1' data-id='PS118_1'><span class='verse1 v-num v-1'>1&nbsp;</span>הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃ </span>
<span class='v PS118_2' data-id='PS118_2'><span class='v-num v-2'>2&nbsp;</span>יֹֽאמַר־נָ֥א יִשְׂרָאֵ֑ל כִּ֖י לְעֹולָ֣ם חַסְדֹּֽו׃ </span>
<span class='v PS118_3' data-id='PS118_3'><span class='v-num v-3'>3&nbsp;</span>יֹֽאמְרוּ־נָ֥א בֵֽית־אַהֲרֹ֑ן כִּ֖י לְעֹולָ֣ם חַסְדֹּֽו׃ </span>
<span class='v PS118_4' data-id='PS118_4'><span class='v-num v-4'>4&nbsp;</span>יֹֽאמְרוּ־נָ֭א יִרְאֵ֣י יְהוָ֑ה כִּ֖י לְעֹולָ֣ם חַסְדֹּֽו׃ </span>
<span class='v PS118_5' data-id='PS118_5'><span class='v-num v-5'>5&nbsp;</span>מִֽן־הַ֭מֵּצַ֥ר קָרָ֣אתִי יָּ֑הּ עָנָ֖נִי בַמֶּרְחָ֣ב יָֽהּ׃ </span>
<span class='v PS118_6' data-id='PS118_6'><span class='v-num v-6'>6&nbsp;</span>יְהוָ֣ה לִ֭י לֹ֣א אִירָ֑א מַה־יַּעֲשֶׂ֖ה לִ֣י אָדָֽם׃ </span>
<span class='v PS118_7' data-id='PS118_7'><span class='v-num v-7'>7&nbsp;</span>יְהוָ֣ה לִ֭י בְּעֹזְרָ֑י וַ֝אֲנִ֗י אֶרְאֶ֥ה בְשֹׂנְאָֽי׃ </span>
<span class='v PS118_8' data-id='PS118_8'><span class='v-num v-8'>8&nbsp;</span>טֹ֗וב לַחֲסֹ֥ות בַּיהוָ֑ה מִ֝בְּטֹ֗חַ בָּאָדָֽם׃ </span>
<span class='v PS118_9' data-id='PS118_9'><span class='v-num v-9'>9&nbsp;</span>טֹ֗וב לַחֲסֹ֥ות בַּיהוָ֑ה מִ֝בְּטֹ֗חַ בִּנְדִיבִֽים׃ </span>
<span class='v PS118_10' data-id='PS118_10'><span class='v-num v-10'>10&nbsp;</span>כָּל־גֹּויִ֥ם סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃ </span>
<span class='v PS118_11' data-id='PS118_11'><span class='v-num v-11'>11&nbsp;</span>סַבּ֥וּנִי גַם־סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃ </span>
<span class='v PS118_12' data-id='PS118_12'><span class='v-num v-12'>12&nbsp;</span>סַבּ֤וּנִי כִדְבֹורִ֗ים דֹּ֭עֲכוּ כְּאֵ֣שׁ קֹוצִ֑ים בְּשֵׁ֥ם יְ֝הוָ֗ה כִּ֣י אֲמִילַֽם׃ </span>
<span class='v PS118_13' data-id='PS118_13'><span class='v-num v-13'>13&nbsp;</span>דַּחֹ֣ה דְחִיתַ֣נִי לִנְפֹּ֑ל וַ֖יהוָ֣ה עֲזָרָֽנִי׃ </span>
<span class='v PS118_14' data-id='PS118_14'><span class='v-num v-14'>14&nbsp;</span>עָזִּ֣י וְזִמְרָ֣ת יָ֑הּ וַֽיְהִי־לִ֝֗י לִֽישׁוּעָֽה׃ </span>
<span class='v PS118_15' data-id='PS118_15'><span class='v-num v-15'>15&nbsp;</span>קֹ֤ול ׀ רִנָּ֬ה וִֽישׁוּעָ֗ה בְּאָהֳלֵ֥י צַדִּיקִ֑ים יְמִ֥ין יְ֝הוָה עֹ֣שָׂה חָֽיִל׃ </span>
<span class='v PS118_16' data-id='PS118_16'><span class='v-num v-16'>16&nbsp;</span>יְמִ֣ין יְ֭הוָה רֹומֵמָ֑ה יְמִ֥ין יְ֝הוָה עֹ֣שָׂה חָֽיִל׃ </span>
<span class='v PS118_17' data-id='PS118_17'><span class='v-num v-17'>17&nbsp;</span>לֹֽא אָמ֥וּת כִּי־אֶֽחְיֶ֑ה וַ֝אֲסַפֵּ֗ר מַֽעֲשֵׂ֥י יָֽהּ׃ </span>
<span class='v PS118_18' data-id='PS118_18'><span class='v-num v-18'>18&nbsp;</span>יַסֹּ֣ר יִסְּרַ֣נִּי יָּ֑הּ וְ֝לַמָּ֗וֶת לֹ֣א נְתָנָֽנִי׃ </span>
<span class='v PS118_19' data-id='PS118_19'><span class='v-num v-19'>19&nbsp;</span>פִּתְחוּ־לִ֥י שַׁעֲרֵי־צֶ֑דֶק אָֽבֹא־בָ֝ם אֹודֶ֥ה יָֽהּ׃ </span>
<span class='v PS118_20' data-id='PS118_20'><span class='v-num v-20'>20&nbsp;</span>זֶֽה־הַשַּׁ֥עַר לַיהוָ֑ה צַ֝דִּיקִ֗ים יָבֹ֥אוּ בֹֽו׃ </span>
<span class='v PS118_21' data-id='PS118_21'><span class='v-num v-21'>21&nbsp;</span>אֹ֭ודְךָ כִּ֣י עֲנִיתָ֑נִי וַתְּהִי־לִ֝֗י לִֽישׁוּעָֽה׃ </span>
<span class='v PS118_22' data-id='PS118_22'><span class='v-num v-22'>22&nbsp;</span>אֶ֭בֶן מָאֲס֣וּ הַבֹּונִ֑ים הָ֝יְתָ֗ה לְרֹ֣אשׁ פִּנָּֽה׃ </span>
<span class='v PS118_23' data-id='PS118_23'><span class='v-num v-23'>23&nbsp;</span>מֵאֵ֣ת יְ֭הוָה הָ֣יְתָה זֹּ֑את הִ֖יא נִפְלָ֣את בְּעֵינֵֽינוּ׃ </span>
<span class='v PS118_24' data-id='PS118_24'><span class='v-num v-24'>24&nbsp;</span>זֶה־הַ֭יֹּום עָשָׂ֣ה יְהוָ֑ה נָגִ֖ילָה וְנִשְׂמְחָ֣ה בֹֽו׃ </span>
<span class='v PS118_25' data-id='PS118_25'><span class='v-num v-25'>25&nbsp;</span>אָנָּ֣א יְ֭הוָה הֹושִׁ֘יעָ֥ה נָּ֑א אָֽנָּ֥א יְ֝הוָ֗ה הַצְלִ֘יחָ֥ה נָּֽא׃ </span>
<span class='v PS118_26' data-id='PS118_26'><span class='v-num v-26'>26&nbsp;</span>בָּר֣וּךְ הַ֭בָּא בְּשֵׁ֣ם יְהוָ֑ה בֵּ֝רַֽכְנוּכֶ֗ם מִבֵּ֥ית יְהוָֽה׃ </span>
<span class='v PS118_27' data-id='PS118_27'><span class='v-num v-27'>27&nbsp;</span>אֵ֤ל ׀ יְהוָה֮ וַיָּ֪אֶר לָ֥נוּ אִסְרוּ־חַ֥ג בַּעֲבֹתִ֑ים עַד־קַ֝רְנֹ֗ות הַמִּזְבֵּֽחַ׃ </span>
<span class='v PS118_28' data-id='PS118_28'><span class='v-num v-28'>28&nbsp;</span>אֵלִ֣י אַתָּ֣ה וְאֹודֶ֑ךָּ אֱ֝לֹהַ֗י אֲרֹומְמֶֽךָּ׃ </span>
<span class='v PS118_29' data-id='PS118_29'><span class='v-num v-29'>29&nbsp;</span>הֹוד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS117.html'>&#9664;</a>
<a class='home' href='index.html'>&#9776;</a>
<a class='next' href='PS119.html'>&#9654;</a>
</div></div>
</body></html>
