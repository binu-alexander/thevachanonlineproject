<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 45</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 45 </a>
<a class='prev' href='PS44.html'> &#9664; </a>
<a class='next' href='PS46.html'> &#9654; </a>
</div></div>
<div class='chapter section PS45 hbo PS ezra_sil' dir='rtl' data-id='PS45' data-nextid='PS46' data-previd='PS44' lang='hbo'> 

<br><div class='c'> 45</div>
<div class='p'>
<span class='v PS45_1' data-id='PS45_1'><span class='verse1 v-num v-1'>1&nbsp;</span>לַמְנַצֵּ֣חַ עַל־שֹׁ֭שַׁנִּים לִבְנֵי־קֹ֑רַח מַ֝שְׂכִּ֗יל שִׁ֣יר יְדִידֹֽת׃ </span>
<span class='v PS45_2' data-id='PS45_2'><span class='v-num v-2'>2&nbsp;</span>רָ֘חַ֤שׁ לִבִּ֨י ׀ דָּ֘בָ֤ר טֹ֗וב אֹמֵ֣ר אָ֭נִי מַעֲשַׂ֣י לְמֶ֑לֶךְ לְ֝שֹׁונִ֗י עֵ֤ט ׀ סֹופֵ֬ר מָהִֽיר׃ </span>
<span class='v PS45_3' data-id='PS45_3'><span class='v-num v-3'>3&nbsp;</span>יָפְיָפִ֡יתָ מִבְּנֵ֬י אָדָ֗ם ה֣וּצַק חֵ֭ן בְּשְׂפְתֹותֶ֑יךָ עַל־כֵּ֤ן בֵּֽרַכְךָ֖ אֱלֹהִ֣ים לְעֹולָֽם׃ </span>
<span class='v PS45_4' data-id='PS45_4'><span class='v-num v-4'>4&nbsp;</span>חֲגֹֽור־חַרְבְּךָ֣ עַל־יָרֵ֣ךְ גִּבֹּ֑ור הֹ֝ודְךָ֗ וַהֲדָרֶֽךָ׃ </span>
<span class='v PS45_5' data-id='PS45_5'><span class='v-num v-5'>5&nbsp;</span>וַהֲדָ֬רְךָ֨ ׀ צְלַ֬ח רְכַ֗ב עַֽל־דְּבַר־אֱ֭מֶת וְעַנְוָה־צֶ֑דֶק וְתֹורְךָ֖ נֹורָאֹ֣ות יְמִינֶֽךָ׃ </span>
<span class='v PS45_6' data-id='PS45_6'><span class='v-num v-6'>6&nbsp;</span>חִצֶּ֗יךָ שְׁנ֫וּנִ֥ים עַ֭מִּים תַּחְתֶּ֣יךָ יִפְּל֑וּ בְּ֝לֵ֗ב אֹויְבֵ֥י הַמֶּֽלֶךְ׃ </span>
<span class='v PS45_7' data-id='PS45_7'><span class='v-num v-7'>7&nbsp;</span>כִּסְאֲךָ֣ אֱ֭לֹהִים עֹולָ֣ם וָעֶ֑ד שֵׁ֥בֶט מִ֝ישֹׁ֗ר שֵׁ֣בֶט מַלְכוּתֶֽךָ׃ </span>
<span class='v PS45_8' data-id='PS45_8'><span class='v-num v-8'>8&nbsp;</span>אָהַ֣בְתָּ צֶּדֶק֮ וַתִּשְׂנָ֫א רֶ֥שַׁע עַל־כֵּ֤ן ׀ מְשָׁחֲךָ֡ אֱלֹהִ֣ים אֱ֭לֹהֶיךָ שֶׁ֥מֶן שָׂשֹׂ֗ון מֵֽחֲבֵרֶֽיךָ׃ </span>
<span class='v PS45_9' data-id='PS45_9'><span class='v-num v-9'>9&nbsp;</span>מֹר־וַאֲהָלֹ֣ות קְ֭צִיעֹות כָּל־בִּגְדֹתֶ֑יךָ מִֽן־הֵ֥יכְלֵי שֵׁ֝֗ן מִנִּ֥י שִׂמְּחֽוּךָ׃ </span>
<span class='v PS45_10' data-id='PS45_10'><span class='v-num v-10'>10&nbsp;</span>בְּנֹ֣ות מְ֭לָכִים בְּיִקְּרֹותֶ֑יךָ נִצְּבָ֥ה שֵׁגַ֥ל לִֽ֝ימִינְךָ֗ בְּכֶ֣תֶם אֹופִֽיר׃ </span>
<span class='v PS45_11' data-id='PS45_11'><span class='v-num v-11'>11&nbsp;</span>שִׁמְעִי־בַ֣ת וּ֭רְאִי וְהַטִּ֣י אָזְנֵ֑ךְ וְשִׁכְחִ֥י עַ֝מֵּ֗ךְ וּבֵ֥ית אָבִֽיךְ׃ </span>
<span class='v PS45_12' data-id='PS45_12'><span class='v-num v-12'>12&nbsp;</span>וְיִתְאָ֣ו הַמֶּ֣לֶךְ יָפְיֵ֑ךְ כִּי־ה֥וּא אֲ֝דֹנַ֗יִךְ וְהִשְׁתַּֽחֲוִי־לֹֽו׃ </span>
<span class='v PS45_13' data-id='PS45_13'><span class='v-num v-13'>13&nbsp;</span>וּבַֽת־צֹ֨ר ׀ בְּ֭מִנְחָה פָּנַ֥יִךְ יְחַלּ֗וּ עֲשִׁ֣ירֵי עָֽם׃ </span>
<span class='v PS45_14' data-id='PS45_14'><span class='v-num v-14'>14&nbsp;</span>כָּל־כְּבוּדָּ֣ה בַת־מֶ֣לֶךְ פְּנִ֑ימָה מִֽמִּשְׁבְּצֹ֖ות זָהָ֣ב לְבוּשָֽׁהּ׃ </span>
<span class='v PS45_15' data-id='PS45_15'><span class='v-num v-15'>15&nbsp;</span>לִרְקָמֹות֮ תּוּבַ֪ל לַ֫מֶּ֥לֶךְ בְּתוּלֹ֣ות אַ֭חֲרֶיהָ רֵעֹותֶ֑יהָ מ֖וּבָאֹ֣ות לָֽךְ׃ </span>
<span class='v PS45_16' data-id='PS45_16'><span class='v-num v-16'>16&nbsp;</span>תּ֖וּבַלְנָה בִּשְׂמָחֹ֣ת וָגִ֑יל תְּ֝בֹאֶ֗ינָה בְּהֵ֣יכַל מֶֽלֶךְ׃ </span>
<span class='v PS45_17' data-id='PS45_17'><span class='v-num v-17'>17&nbsp;</span>תַּ֣חַת אֲ֭בֹתֶיךָ יִהְי֣וּ בָנֶ֑יךָ תְּשִׁיתֵ֥מֹו לְ֝שָׂרִ֗ים בְּכָל־הָאָֽרֶץ׃ </span>
<span class='v PS45_18' data-id='PS45_18'><span class='v-num v-18'>18&nbsp;</span>אַזְכִּ֣ירָה שִׁ֭מְךָ בְּכָל־דֹּ֣ר וָדֹ֑ר עַל־כֵּ֥ן עַמִּ֥ים יְ֝הֹודֻ֗ךָ לְעֹלָ֥ם וָעֶֽד׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS44.html'>&#9664;</a>
<a class='home' href='index.html'>&#9776;</a>
<a class='next' href='PS46.html'>&#9654;</a>
</div></div>
</body></html>
