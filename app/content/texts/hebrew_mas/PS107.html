<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 107</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 107 </a>
<a class='prev' href='PS106.html'> &#9664; </a>
<a class='next' href='PS108.html'> &#9654; </a>
</div></div>
<div class='chapter section PS107 hbo PS ezra_sil' dir='rtl' data-id='PS107' data-nextid='PS108' data-previd='PS106' lang='hbo'> 

<br><div class='c'> 107</div>
<div class='p'>
<span class='v PS107_1' data-id='PS107_1'><span class='verse1 v-num v-1'>1&nbsp;</span>הֹד֣וּ לַיהוָ֣ה כִּי־טֹ֑וב כִּ֖י לְעֹולָ֣ם חַסְדֹּֽו׃ </span>
<span class='v PS107_2' data-id='PS107_2'><span class='v-num v-2'>2&nbsp;</span>יֹ֭אמְרוּ גְּאוּלֵ֣י יְהוָ֑ה אֲשֶׁ֥ר גְּ֝אָלָ֗ם מִיַּד־צָֽר׃ </span>
<span class='v PS107_3' data-id='PS107_3'><span class='v-num v-3'>3&nbsp;</span>וּֽמֵאֲרָצֹ֗ות קִ֫בְּצָ֥ם מִמִּזְרָ֥ח וּמִֽמַּעֲרָ֑ב מִצָּפֹ֥ון וּמִיָּֽם׃ </span>
<span class='v PS107_4' data-id='PS107_4'><span class='v-num v-4'>4&nbsp;</span>תָּע֣וּ בַ֭מִּדְבָּר בִּישִׁימֹ֣ון דָּ֑רֶךְ עִ֥יר מֹ֝ושָׁ֗ב לֹ֣א מָצָֽאוּ׃ </span>
<span class='v PS107_5' data-id='PS107_5'><span class='v-num v-5'>5&nbsp;</span>רְעֵבִ֥ים גַּם־צְמֵאִ֑ים נַ֝פְשָׁ֗ם בָּהֶ֥ם תִּתְעַטָּֽף׃ </span>
<span class='v PS107_6' data-id='PS107_6'><span class='v-num v-6'>6&nbsp;</span>וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם מִ֝מְּצֽוּקֹותֵיהֶ֗ם יַצִּילֵֽם׃ </span>
<span class='v PS107_7' data-id='PS107_7'><span class='v-num v-7'>7&nbsp;</span>וַ֭יּֽ͏ַדְרִיכֵם בְּדֶ֣רֶךְ יְשָׁרָ֑ה לָ֝לֶ֗כֶת אֶל־עִ֥יר מֹושָֽׁב׃ </span>
<span class='v PS107_8' data-id='PS107_8'><span class='v-num v-8'>8&nbsp;</span>יֹוד֣וּ לַיהוָ֣ה חַסְדֹּ֑ו וְ֝נִפְלְאֹותָ֗יו לִבְנֵ֥י אָדָֽם׃ </span>
<span class='v PS107_9' data-id='PS107_9'><span class='v-num v-9'>9&nbsp;</span>כִּי־הִ֭שְׂבִּיעַ נֶ֣פֶשׁ שֹׁקֵקָ֑ה וְנֶ֥פֶשׁ רְ֝עֵבָה מִלֵּא־טֹֽוב׃ </span>
<span class='v PS107_10' data-id='PS107_10'><span class='v-num v-10'>10&nbsp;</span>יֹ֭שְׁבֵי חֹ֣שֶׁךְ וְצַלְמָ֑וֶת אֲסִירֵ֖י עֳנִ֣י וּבַרְזֶֽל׃ </span>
<span class='v PS107_11' data-id='PS107_11'><span class='v-num v-11'>11&nbsp;</span>כִּֽי־הִמְר֥וּ אִמְרֵי־אֵ֑ל וַעֲצַ֖ת עֶלְיֹ֣ון נָאָֽצוּ׃ </span>
<span class='v PS107_12' data-id='PS107_12'><span class='v-num v-12'>12&nbsp;</span>וַיַּכְנַ֣ע בֶּעָמָ֣ל לִבָּ֑ם כָּ֝שְׁל֗וּ וְאֵ֣ין עֹזֵֽר׃ </span>
<span class='v PS107_13' data-id='PS107_13'><span class='v-num v-13'>13&nbsp;</span>וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם מִ֝מְּצֻֽקֹותֵיהֶ֗ם יֹושִׁיעֵֽם׃ </span>
<span class='v PS107_14' data-id='PS107_14'><span class='v-num v-14'>14&nbsp;</span>יֹֽ֭וצִיאֵם מֵחֹ֣שֶׁךְ וְצַלְמָ֑וֶת וּמֹוסְרֹ֖ותֵיהֶ֣ם יְנַתֵּֽק׃ </span>
<span class='v PS107_15' data-id='PS107_15'><span class='v-num v-15'>15&nbsp;</span>יֹוד֣וּ לַיהוָ֣ה חַסְדֹּ֑ו וְ֝נִפְלְאֹותָ֗יו לִבְנֵ֥י אָדָֽם׃ </span>
<span class='v PS107_16' data-id='PS107_16'><span class='v-num v-16'>16&nbsp;</span>כִּֽי־שִׁ֭בַּר דַּלְתֹ֣ות נְחֹ֑שֶׁת וּבְרִיחֵ֖י בַרְזֶ֣ל גִּדֵּֽעַ׃ </span>
<span class='v PS107_17' data-id='PS107_17'><span class='v-num v-17'>17&nbsp;</span>אֱ֭וִלִים מִדֶּ֣רֶךְ פִּשְׁעָ֑ם וּֽ֝מֵעֲוֹֽנֹתֵיהֶ֗ם יִתְעַנּֽוּ׃ </span>
<span class='v PS107_18' data-id='PS107_18'><span class='v-num v-18'>18&nbsp;</span>כָּל־אֹ֭כֶל תְּתַעֵ֣ב נַפְשָׁ֑ם וַ֝יַּגִּ֗יעוּ עַד־שַׁ֥עֲרֵי מָֽוֶת׃ </span>
<span class='v PS107_19' data-id='PS107_19'><span class='v-num v-19'>19&nbsp;</span>וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם מִ֝מְּצֻֽקֹותֵיהֶ֗ם יֹושִׁיעֵֽם׃ </span>
<span class='v PS107_20' data-id='PS107_20'><span class='v-num v-20'>20&nbsp;</span>יִשְׁלַ֣ח דְּ֭בָרֹו וְיִרְפָּאֵ֑ם וִֽ֝ימַלֵּ֗ט מִשְּׁחִיתֹותָֽם׃ ׆ </span>
<span class='v PS107_21' data-id='PS107_21'><span class='v-num v-21'>21&nbsp;</span>יֹוד֣וּ לַיהוָ֣ה חַסְדֹּ֑ו וְ֝נִפְלְאֹותָ֗יו לִבְנֵ֥י אָדָֽם׃ ׆ </span>
<span class='v PS107_22' data-id='PS107_22'><span class='v-num v-22'>22&nbsp;</span>וְ֭יִזְבְּחוּ זִבְחֵ֣י תֹודָ֑ה וִֽיסַפְּר֖וּ מַעֲשָׂ֣יו בְּרִנָּֽה׃ ׆ </span>
<span class='v PS107_23' data-id='PS107_23'><span class='v-num v-23'>23&nbsp;</span>יֹורְדֵ֣י הַ֭יָּם בָּאֳנִיֹּ֑ות עֹשֵׂ֥י מְ֝לָאכָ֗ה בְּמַ֣יִם רַבִּֽים׃ ׆ </span>
<span class='v PS107_24' data-id='PS107_24'><span class='v-num v-24'>24&nbsp;</span>הֵ֣מָּה רָ֭אוּ מַעֲשֵׂ֣י יְהוָ֑ה וְ֝נִפְלְאֹותָ֗יו בִּמְצוּלָֽה׃ ׆ </span>
<span class='v PS107_25' data-id='PS107_25'><span class='v-num v-25'>25&nbsp;</span>וַיֹּ֗אמֶר וַֽ֭יַּעֲמֵד ר֣וּחַ סְעָרָ֑ה וַתְּרֹומֵ֥ם גַּלָּֽיו׃ ׆ </span>
<span class='v PS107_26' data-id='PS107_26'><span class='v-num v-26'>26&nbsp;</span>יַעֲל֣וּ שָׁ֭מַיִם יֵרְד֣וּ תְהֹומֹ֑ות נַ֝פְשָׁ֗ם בְּרָעָ֥ה תִתְמֹוגָֽג׃ </span>
<span class='v PS107_27' data-id='PS107_27'><span class='v-num v-27'>27&nbsp;</span>יָחֹ֣וגּוּ וְ֭יָנוּעוּ כַּשִּׁכֹּ֑ור וְכָל־חָ֝כְמָתָ֗ם תִּתְבַּלָּֽע׃ </span>
<span class='v PS107_28' data-id='PS107_28'><span class='v-num v-28'>28&nbsp;</span>וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם וּֽ֝מִמְּצֽוּקֹתֵיהֶ֗ם יֹוצִיאֵֽם׃ </span>
<span class='v PS107_29' data-id='PS107_29'><span class='v-num v-29'>29&nbsp;</span>יָקֵ֣ם סְ֭עָרָה לִדְמָמָ֑ה וַ֝יֶּחֱשׁ֗וּ גַּלֵּיהֶֽם׃ </span>
<span class='v PS107_30' data-id='PS107_30'><span class='v-num v-30'>30&nbsp;</span>וַיִּשְׂמְח֥וּ כִֽי־יִשְׁתֹּ֑קוּ וַ֝יַּנְחֵ֗ם אֶל־מְחֹ֥וז חֶפְצָֽם׃ </span>
<span class='v PS107_31' data-id='PS107_31'><span class='v-num v-31'>31&nbsp;</span>יֹוד֣וּ לַיהוָ֣ה חַסְדֹּ֑ו וְ֝נִפְלְאֹותָ֗יו לִבְנֵ֥י אָדָֽם׃ </span>
<span class='v PS107_32' data-id='PS107_32'><span class='v-num v-32'>32&nbsp;</span>וִֽ֭ירֹמְמוּהוּ בִּקְהַל־עָ֑ם וּבְמֹושַׁ֖ב זְקֵנִ֣ים יְהַלְלֽוּהוּ׃ </span>
<span class='v PS107_33' data-id='PS107_33'><span class='v-num v-33'>33&nbsp;</span>יָשֵׂ֣ם נְהָרֹ֣ות לְמִדְבָּ֑ר וּמֹצָ֥אֵי מַ֝֗יִם לְצִמָּאֹֽון׃ </span>
<span class='v PS107_34' data-id='PS107_34'><span class='v-num v-34'>34&nbsp;</span>אֶ֣רֶץ פְּ֭רִי לִמְלֵחָ֑ה מֵ֝רָעַ֗ת יֹ֣שְׁבֵי בָֽהּ׃ </span>
<span class='v PS107_35' data-id='PS107_35'><span class='v-num v-35'>35&nbsp;</span>יָשֵׂ֣ם מִ֭דְבָּר לַֽאֲגַם־מַ֑יִם וְאֶ֥רֶץ צִ֝יָּ֗ה לְמֹצָ֥אֵי מָֽיִם׃ </span>
<span class='v PS107_36' data-id='PS107_36'><span class='v-num v-36'>36&nbsp;</span>וַיֹּ֣ושֶׁב שָׁ֣ם רְעֵבִ֑ים וַ֝יְכֹונְנ֗וּ עִ֣יר מֹושָֽׁב׃ </span>
<span class='v PS107_37' data-id='PS107_37'><span class='v-num v-37'>37&nbsp;</span>וַיִּזְרְע֣וּ שָׂ֭דֹות וַיִּטְּע֣וּ כְרָמִ֑ים וַ֝יַּעֲשׂ֗וּ פְּרִ֣י תְבֽוּאָה׃ </span>
<span class='v PS107_38' data-id='PS107_38'><span class='v-num v-38'>38&nbsp;</span>וַיְבָרֲכֵ֣ם וַיִּרְבּ֣וּ מְאֹ֑ד וּ֝בְהֶמְתָּ֗ם לֹ֣א יַמְעִֽיט׃ </span>
<span class='v PS107_39' data-id='PS107_39'><span class='v-num v-39'>39&nbsp;</span>וַיִּמְעֲט֥וּ וַיָּשֹׁ֑חוּ מֵעֹ֖צֶר רָעָ֣ה וְיָגֹֽון׃ ׆ </span>
<span class='v PS107_40' data-id='PS107_40'><span class='v-num v-40'>40&nbsp;</span>שֹׁפֵ֣ךְ בּ֭וּז עַל־נְדִיבִ֑ים וַ֝יַּתְעֵ֗ם בְּתֹ֣הוּ לֹא־דָֽרֶךְ׃ </span>
<span class='v PS107_41' data-id='PS107_41'><span class='v-num v-41'>41&nbsp;</span>וַיְשַׂגֵּ֣ב אֶבְיֹ֣ון מֵעֹ֑ונִי וַיָּ֥שֶׂם כַּ֝צֹּ֗אן מִשְׁפָּחֹֽות׃ </span>
<span class='v PS107_42' data-id='PS107_42'><span class='v-num v-42'>42&nbsp;</span>יִרְא֣וּ יְשָׁרִ֣ים וְיִשְׂמָ֑חוּ וְכָל־עַ֝וְלָ֗ה קָ֣פְצָה פִּֽיהָ׃ </span>
<span class='v PS107_43' data-id='PS107_43'><span class='v-num v-43'>43&nbsp;</span>מִי־חָכָ֥ם וְיִשְׁמָר־אֵ֑לֶּה וְ֝יִתְבֹּֽונְנ֗וּ חַֽסְדֵ֥י יְהוָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS106.html'>&#9664;</a>
<a class='home' href='index.html'>&#9776;</a>
<a class='next' href='PS108.html'>&#9654;</a>
</div></div>
</body></html>
