<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש קֹהֶלֶת 10</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='EC.html'> קֹהֶלֶת 10 </a>
<a class='prev' href='EC9.html'> &#9664; </a>
<a class='next' href='EC11.html'> &#9654; </a>
</div></div>
<div class='chapter section EC10 hbo EC ezra_sil' dir='rtl' data-id='EC10' data-nextid='EC11' data-previd='EC9' lang='hbo'> 

<br><div class='c'>10</div>
<div class='p'>
<span class='v EC10_1' data-id='EC10_1'><span class='verse1 v-num v-1'>1&nbsp;</span>זְב֣וּבֵי מָ֔וֶת יַבְאִ֥ישׁ יַבִּ֖יעַ שֶׁ֣מֶן רֹוקֵ֑חַ יָקָ֛ר מֵחָכְמָ֥ה מִכָּבֹ֖וד סִכְל֥וּת מְעָֽט׃ </span>
<span class='v EC10_2' data-id='EC10_2'><span class='v-num v-2'>2&nbsp;</span>לֵ֤ב חָכָם֙ לִֽימִינֹ֔ו וְלֵ֥ב כְּסִ֖יל לִשְׂמֹאלֹֽו׃ </span>
<span class='v EC10_3' data-id='EC10_3'><span class='v-num v-3'>3&nbsp;</span>וְגַם־בַּדֶּ֛רֶךְ *כְּשֶׁהַסָּכָל (כְּשֶׁסָּכָ֥ל) הֹלֵ֖ךְ לִבֹּ֣ו חָסֵ֑ר וְאָמַ֥ר לַכֹּ֖ל סָכָ֥ל הֽוּא׃ </span>
<span class='v EC10_4' data-id='EC10_4'><span class='v-num v-4'>4&nbsp;</span>אִם־ר֤וּחַ הַמֹּושֵׁל֙ תַּעֲלֶ֣ה עָלֶ֔יךָ מְקֹומְךָ֖ אַל־תַּנַּ֑ח כִּ֣י מַרְפֵּ֔א יַנִּ֖יחַ חֲטָאִ֥ים גְּדֹולִֽים׃ </span>
<span class='v EC10_5' data-id='EC10_5'><span class='v-num v-5'>5&nbsp;</span>יֵ֣שׁ רָעָ֔ה רָאִ֖יתִי תַּ֣חַת הַשָּׁ֑מֶשׁ כִּשְׁגָגָ֕ה שֶׁיֹּצָ֖א מִלִּפְנֵ֥י הַשַּׁלִּֽיט׃ </span>
<span class='v EC10_6' data-id='EC10_6'><span class='v-num v-6'>6&nbsp;</span>נִתַּ֣ן הַסֶּ֔כֶל בַּמְּרֹומִ֖ים רַבִּ֑ים וַעֲשִׁירִ֖ים בַּשֵּׁ֥פֶל יֵשֵֽׁבוּ׃ </span>
<span class='v EC10_7' data-id='EC10_7'><span class='v-num v-7'>7&nbsp;</span>רָאִ֥יתִי עֲבָדִ֖ים עַל־סוּסִ֑ים וְשָׂרִ֛ים הֹלְכִ֥ים כַּעֲבָדִ֖ים עַל־הָאָֽרֶץ׃ </span>
<span class='v EC10_8' data-id='EC10_8'><span class='v-num v-8'>8&nbsp;</span>חֹפֵ֥ר גּוּמָּ֖ץ בֹּ֣ו יִפֹּ֑ול וּפֹרֵ֥ץ גָּדֵ֖ר יִשְּׁכֶ֥נּוּ נָחָֽשׁ׃ </span>
<span class='v EC10_9' data-id='EC10_9'><span class='v-num v-9'>9&nbsp;</span>מַסִּ֣יעַ אֲבָנִ֔ים יֵעָצֵ֖ב בָּהֶ֑ם בֹּוקֵ֥עַ עֵצִ֖ים יִסָּ֥כֶן בָּֽם׃ </span>
<span class='v EC10_10' data-id='EC10_10'><span class='v-num v-10'>10&nbsp;</span>אִם־קֵהָ֣ה הַבַּרְזֶ֗ל וְהוּא֙ לֹא־פָנִ֣ים קִלְקַ֔ל וַחֲיָלִ֖ים יְגַבֵּ֑ר וְיִתְרֹ֥ון הַכְשֵׁ֖יר חָכְמָֽה׃ </span>
<span class='v EC10_11' data-id='EC10_11'><span class='v-num v-11'>11&nbsp;</span>אִם־יִשֹּׁ֥ךְ הַנָּחָ֖שׁ בְּלֹוא־לָ֑חַשׁ וְאֵ֣ין יִתְרֹ֔ון לְבַ֖עַל הַלָּשֹֽׁון׃ </span>
<span class='v EC10_12' data-id='EC10_12'><span class='v-num v-12'>12&nbsp;</span>דִּבְרֵ֥י פִי־חָכָ֖ם חֵ֑ן וְשִׂפְתֹ֥ות כְּסִ֖יל תְּבַלְּעֶֽנּוּ׃ </span>
<span class='v EC10_13' data-id='EC10_13'><span class='v-num v-13'>13&nbsp;</span>תְּחִלַּ֥ת דִּבְרֵי־פִ֖יהוּ סִכְל֑וּת וְאַחֲרִ֣ית פִּ֔יהוּ הֹולֵל֖וּת רָעָֽה׃ </span>
<span class='v EC10_14' data-id='EC10_14'><span class='v-num v-14'>14&nbsp;</span>וְהַסָּכָ֖ל יַרְבֶּ֣ה דְבָרִ֑ים לֹא־יֵדַ֤ע הָאָדָם֙ מַה־שֶׁיִּֽהְיֶ֔ה וַאֲשֶׁ֤ר יִֽהְיֶה֙ מֵֽאַחֲרָ֔יו מִ֖י יַגִּ֥יד לֹֽו׃ </span>
<span class='v EC10_15' data-id='EC10_15'><span class='v-num v-15'>15&nbsp;</span>עֲמַ֥ל הַכְּסִילִ֖ים תְּיַגְּעֶ֑נּוּ אֲשֶׁ֥ר לֹֽא־יָדַ֖ע לָלֶ֥כֶת אֶל־עִֽיר׃ </span>
<span class='v EC10_16' data-id='EC10_16'><span class='v-num v-16'>16&nbsp;</span>אִֽי־לָ֣ךְ אֶ֔רֶץ שֶׁמַּלְכֵּ֖ךְ נָ֑עַר וְשָׂרַ֖יִךְ בַּבֹּ֥קֶר יֹאכֵֽלוּ׃ </span>
<span class='v EC10_17' data-id='EC10_17'><span class='v-num v-17'>17&nbsp;</span>אַשְׁרֵ֣יךְ אֶ֔רֶץ שֶׁמַּלְכֵּ֖ךְ בֶּן־חֹורִ֑ים וְשָׂרַ֙יִךְ֙ בָּעֵ֣ת יֹאכֵ֔לוּ בִּגְבוּרָ֖ה וְלֹ֥א בַשְּׁתִֽי׃ </span>
<span class='v EC10_18' data-id='EC10_18'><span class='v-num v-18'>18&nbsp;</span>בַּעֲצַלְתַּ֖יִם יִמַּ֣ךְ הַמְּקָרֶ֑ה וּבְשִׁפְל֥וּת יָדַ֖יִם יִדְלֹ֥ף הַבָּֽיִת׃ </span>
<span class='v EC10_19' data-id='EC10_19'><span class='v-num v-19'>19&nbsp;</span>לִשְׂחֹוק֙ עֹשִׂ֣ים לֶ֔חֶם וְיַ֖יִן יְשַׂמַּ֣ח חַיִּ֑ים וְהַכֶּ֖סֶף יַעֲנֶ֥ה אֶת־הַכֹּֽל׃ </span>
<span class='v EC10_20' data-id='EC10_20'><span class='v-num v-20'>20&nbsp;</span>גַּ֣ם בְּמַדָּֽעֲךָ֗ מֶ֚לֶךְ אַל־תְּקַלֵּ֔ל וּבְחַדְרֵי֙ מִשְׁכָּ֣בְךָ֔ אַל־תְּקַלֵּ֖ל עָשִׁ֑יר כִּ֣י עֹ֤וף הַשָּׁמַ֙יִם֙ יֹולִ֣יךְ אֶת־הַקֹּ֔ול וּבַ֥עַל *הַכְּנָפַיִם (כְּנָפַ֖יִם) יַגֵּ֥יד דָּבָֽר׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='EC9.html'>&#9664;</a>
<a class='home' href='index.html'>&#9776;</a>
<a class='next' href='EC11.html'>&#9654;</a>
</div></div>
</body></html>
