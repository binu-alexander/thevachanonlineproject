<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 52</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 52 </a>
<a class='prev' href='PS51.html'> &#9664; </a>
<a class='next' href='PS53.html'> &#9654; </a>
</div></div>
<div class='chapter section PS52 hbo PS ezra_sil' dir='rtl' data-id='PS52' data-nextid='PS53' data-previd='PS51' lang='hbo'> 

<br><div class='c'> 52</div>
<div class='p'>
<span class='v PS52_1' data-id='PS52_1'><span class='verse1 v-num v-1'>1&nbsp;</span>לַמְנַצֵּ֗חַ מַשְׂכִּ֥יל לְדָוִֽד׃ </span>
<span class='v PS52_2' data-id='PS52_2'><span class='v-num v-2'>2&nbsp;</span>בְּבֹ֤וא ׀ דֹּואֵ֣ג הָאֲדֹמִי֮ וַיַּגֵּ֪ד לְשָׁ֫א֥וּל וַיֹּ֥אמֶר לֹ֑ו בָּ֥א דָ֝וִ֗ד אֶל־בֵּ֥ית אֲחִימֶֽלֶךְ׃ </span>
<span class='v PS52_3' data-id='PS52_3'><span class='v-num v-3'>3&nbsp;</span>מַה־תִּתְהַלֵּ֣ל בְּ֭רָעָה הַגִּבֹּ֑ור חֶ֥סֶד אֵ֝֗ל כָּל־הַיֹּֽום׃ </span>
<span class='v PS52_4' data-id='PS52_4'><span class='v-num v-4'>4&nbsp;</span>הַ֭וֹּות תַּחְשֹׁ֣ב לְשֹׁונֶ֑ךָ כְּתַ֥עַר מְ֝לֻטָּ֗שׁ עֹשֵׂ֥ה רְמִיָּֽה׃ </span>
<span class='v PS52_5' data-id='PS52_5'><span class='v-num v-5'>5&nbsp;</span>אָהַ֣בְתָּ רָּ֣ע מִטֹּ֑וב שֶׁ֓קֶר ׀ מִדַּבֵּ֖ר צֶ֣דֶק סֶֽלָה׃ </span>
<span class='v PS52_6' data-id='PS52_6'><span class='v-num v-6'>6&nbsp;</span>אָהַ֥בְתָּ כָֽל־דִּבְרֵי־בָ֗לַע לְשֹׁ֣ון מִרְמָֽה׃ </span>
<span class='v PS52_7' data-id='PS52_7'><span class='v-num v-7'>7&nbsp;</span>גַּם־אֵל֮ יִתָּצְךָ֪ לָ֫נֶ֥צַח יַחְתְּךָ֣ וְיִסָּחֲךָ֣ מֵאֹ֑הֶל וְשֵֽׁרֶשְׁךָ֙ מֵאֶ֖רֶץ חַיִּ֣ים סֶֽלָה׃ </span>
<span class='v PS52_8' data-id='PS52_8'><span class='v-num v-8'>8&nbsp;</span>וְיִרְא֖וּ צַדִּיקִ֥ים וְיִירָ֗אוּ וְעָלָ֥יו יִשְׂחָֽקוּ׃ </span>
<span class='v PS52_9' data-id='PS52_9'><span class='v-num v-9'>9&nbsp;</span>הִנֵּ֤ה הַגֶּ֗בֶר לֹ֤א יָשִׂ֥ים אֱלֹהִ֗ים מָֽע֫וּזֹּ֥ו וַ֭יִּבְטַח בְּרֹ֣ב עָשְׁרֹ֑ו יָ֝עֹ֗ז בְּהַוָּתֹֽו׃ </span>
<span class='v PS52_10' data-id='PS52_10'><span class='v-num v-10'>10&nbsp;</span>וַאֲנִ֤י ׀ כְּזַ֣יִת רַ֭עֲנָן בְּבֵ֣ית אֱלֹהִ֑ים בָּטַ֥חְתִּי בְחֶֽסֶד־אֱ֝לֹהִ֗ים עֹולָ֥ם וָעֶֽד׃ </span>
<span class='v PS52_11' data-id='PS52_11'><span class='v-num v-11'>11&nbsp;</span>אֹודְךָ֣ לְ֭עֹולָם כִּ֣י עָשִׂ֑יתָ וַאֲקַוֶּ֖ה שִׁמְךָ֥ כִֽי־טֹ֝֗וב נֶ֣גֶד חֲסִידֶֽיךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS51.html'>&#9664;</a>
<a class='home' href='index.html'>&#9776;</a>
<a class='next' href='PS53.html'>&#9654;</a>
</div></div>
</body></html>
