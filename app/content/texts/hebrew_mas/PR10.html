<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 10</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 10 </a>
<a class='prev' href='PR9.html'> &#9664; </a>
<a class='next' href='PR11.html'> &#9654; </a>
</div></div>
<div class='chapter section PR10 hbo PR ezra_sil' dir='rtl' data-id='PR10' data-nextid='PR11' data-previd='PR9' lang='hbo'> 

<br><div class='c'>10</div>
<div class='p'>
<span class='v PR10_1' data-id='PR10_1'><span class='verse1 v-num v-1'>1&nbsp;</span>מִשְׁלֵ֗י שְׁלֹ֫מֹ֥ה פ בֵּ֣ן חָ֭כָם יְשַׂמַּח־אָ֑ב וּבֵ֥ן כְּ֝סִ֗יל תּוּגַ֥ת אִמֹּֽו׃ </span>
<span class='v PR10_2' data-id='PR10_2'><span class='v-num v-2'>2&nbsp;</span>לֹא־יֹ֭ועִילוּ אֹוצְרֹ֣ות רֶ֑שַׁע וּ֝צְדָקָ֗ה תַּצִּ֥יל מִמָּֽוֶת׃ </span>
<span class='v PR10_3' data-id='PR10_3'><span class='v-num v-3'>3&nbsp;</span>לֹֽא־יַרְעִ֣יב יְ֭הוָה נֶ֣פֶשׁ צַדִּ֑יק וְהַוַּ֖ת רְשָׁעִ֣ים יֶהְדֹּֽף׃ </span>
<span class='v PR10_4' data-id='PR10_4'><span class='v-num v-4'>4&nbsp;</span>רָ֗אשׁ עֹשֶׂ֥ה כַף־רְמִיָּ֑ה וְיַ֖ד חָרוּצִ֣ים תַּעֲשִֽׁיר׃ </span>
<span class='v PR10_5' data-id='PR10_5'><span class='v-num v-5'>5&nbsp;</span>אֹגֵ֣ר בַּ֭קַּיִץ בֵּ֣ן מַשְׂכִּ֑יל נִרְדָּ֥ם בַּ֝קָּצִ֗יר בֵּ֣ן מֵבִֽישׁ׃ </span>
<span class='v PR10_6' data-id='PR10_6'><span class='v-num v-6'>6&nbsp;</span>בְּ֭רָכֹות לְרֹ֣אשׁ צַדִּ֑יק וּפִ֥י רְ֝שָׁעִ֗ים יְכַסֶּ֥ה חָמָֽס׃ </span>
<span class='v PR10_7' data-id='PR10_7'><span class='v-num v-7'>7&nbsp;</span>זֵ֣כֶר צַ֭דִּיק לִבְרָכָ֑ה וְשֵׁ֖ם רְשָׁעִ֣ים יִרְקָֽב׃ </span>
<span class='v PR10_8' data-id='PR10_8'><span class='v-num v-8'>8&nbsp;</span>חֲכַם־לֵ֭ב יִקַּ֣ח מִצְוֹ֑ת וֶאֱוִ֥יל שְׂ֝פָתַ֗יִם יִלָּבֵֽט׃ </span>
<span class='v PR10_9' data-id='PR10_9'><span class='v-num v-9'>9&nbsp;</span>הֹולֵ֣ךְ בַּ֭תֹּם יֵ֣לֶךְ בֶּ֑טַח וּמְעַקֵּ֥שׁ דְּ֝רָכָ֗יו יִוָּדֵֽעַ׃ </span>
<span class='v PR10_10' data-id='PR10_10'><span class='v-num v-10'>10&nbsp;</span>קֹ֣רֵֽץ עַ֭יִן יִתֵּ֣ן עַצָּ֑בֶת וֶאֱוִ֥יל שְׂ֝פָתַ֗יִם יִלָּבֵֽט׃ </span>
<span class='v PR10_11' data-id='PR10_11'><span class='v-num v-11'>11&nbsp;</span>מְקֹ֣ור חַ֭יִּים פִּ֣י צַדִּ֑יק וּפִ֥י רְ֝שָׁעִ֗ים יְכַסֶּ֥ה חָמָֽס׃ </span>
<span class='v PR10_12' data-id='PR10_12'><span class='v-num v-12'>12&nbsp;</span>שִׂ֭נְאָה תְּעֹורֵ֣ר מְדָנִ֑ים וְעַ֥ל כָּל־פְּ֝שָׁעִ֗ים תְּכַסֶּ֥ה אַהֲבָֽה׃ </span>
<span class='v PR10_13' data-id='PR10_13'><span class='v-num v-13'>13&nbsp;</span>בְּשִׂפְתֵ֣י נָ֭בֹון תִּמָּצֵ֣א חָכְמָ֑ה וְ֝שֵׁ֗בֶט לְגֵ֣ו חֲסַר־לֵֽב׃ </span>
<span class='v PR10_14' data-id='PR10_14'><span class='v-num v-14'>14&nbsp;</span>חֲכָמִ֥ים יִצְפְּנוּ־דָ֑עַת וּפִֽי־אֱ֝וִיל מְחִתָּ֥ה קְרֹבָֽה׃ </span>
<span class='v PR10_15' data-id='PR10_15'><span class='v-num v-15'>15&nbsp;</span>הֹ֣ון עָ֭שִׁיר קִרְיַ֣ת עֻזֹּ֑ו מְחִתַּ֖ת דַּלִּ֣ים רֵישָֽׁם׃ </span>
<span class='v PR10_16' data-id='PR10_16'><span class='v-num v-16'>16&nbsp;</span>פְּעֻלַּ֣ת צַדִּ֣יק לְחַיִּ֑ים תְּבוּאַ֖ת רָשָׁ֣ע לְחַטָּֽאת׃ </span>
<span class='v PR10_17' data-id='PR10_17'><span class='v-num v-17'>17&nbsp;</span>אֹ֣רַח לְ֭חַיִּים שֹׁומֵ֣ר מוּסָ֑ר וְעֹוזֵ֖ב תֹּוכַ֣חַת מַתְעֶֽה׃ </span>
<span class='v PR10_18' data-id='PR10_18'><span class='v-num v-18'>18&nbsp;</span>מְכַסֶּ֣ה שִׂ֭נְאָה שִׂפְתֵי־שָׁ֑קֶר וּמֹוצִ֥א דִ֝בָּ֗ה ה֣וּא כְסִֽיל׃ </span>
<span class='v PR10_19' data-id='PR10_19'><span class='v-num v-19'>19&nbsp;</span>בְּרֹ֣ב דְּ֭בָרִים לֹ֣א יֶחְדַּל־פָּ֑שַׁע וְחֹשֵׂ֖ךְ שְׂפָתָ֣יו מַשְׂכִּֽיל׃ </span>
<span class='v PR10_20' data-id='PR10_20'><span class='v-num v-20'>20&nbsp;</span>כֶּ֣סֶף נִ֭בְחָר לְשֹׁ֣ון צַדִּ֑יק לֵ֖ב רְשָׁעִ֣ים כִּמְעָֽט׃ </span>
<span class='v PR10_21' data-id='PR10_21'><span class='v-num v-21'>21&nbsp;</span>שִׂפְתֵ֣י צַ֭דִּיק יִרְע֣וּ רַבִּ֑ים וֶֽ֝אֱוִילִ֗ים בַּחֲסַר־לֵ֥ב יָמֽוּתוּ׃ </span>
<span class='v PR10_22' data-id='PR10_22'><span class='v-num v-22'>22&nbsp;</span>בִּרְכַּ֣ת יְ֭הוָה הִ֣יא תַעֲשִׁ֑יר וְלֹֽא־יֹוסִ֖ף עֶ֣צֶב עִמָּֽהּ׃ </span>
<span class='v PR10_23' data-id='PR10_23'><span class='v-num v-23'>23&nbsp;</span>כִּשְׂחֹ֣וק לִ֭כְסִיל עֲשֹׂ֣ות זִמָּ֑ה וְ֝חָכְמָ֗ה לְאִ֣ישׁ תְּבוּנָֽה׃ </span>
<span class='v PR10_24' data-id='PR10_24'><span class='v-num v-24'>24&nbsp;</span>מְגֹורַ֣ת רָ֭שָׁע הִ֣יא תְבֹואֶ֑נּוּ וְתַאֲוַ֖ת צַדִּיקִ֣ים יִתֵּֽן׃ </span>
<span class='v PR10_25' data-id='PR10_25'><span class='v-num v-25'>25&nbsp;</span>כַּעֲבֹ֣ור ס֭וּפָה וְאֵ֣ין רָשָׁ֑ע וְ֝צַדִּ֗יק יְסֹ֣וד עֹולָֽם׃ </span>
<span class='v PR10_26' data-id='PR10_26'><span class='v-num v-26'>26&nbsp;</span>כַּחֹ֤מֶץ ׀ לַשִּׁנַּ֗יִם וְכֶעָשָׁ֥ן לָעֵינָ֑יִם כֵּ֥ן הֶ֝עָצֵ֗ל לְשֹׁלְחָֽיו׃ </span>
<span class='v PR10_27' data-id='PR10_27'><span class='v-num v-27'>27&nbsp;</span>יִרְאַ֣ת יְ֭הוָה תֹּוסִ֣יף יָמִ֑ים וּשְׁנֹ֖ות רְשָׁעִ֣ים תִּקְצֹֽרְנָה׃ </span>
<span class='v PR10_28' data-id='PR10_28'><span class='v-num v-28'>28&nbsp;</span>תֹּוחֶ֣לֶת צַדִּיקִ֣ים שִׂמְחָ֑ה וְתִקְוַ֖ת רְשָׁעִ֣ים תֹּאבֵֽד׃ </span>
<span class='v PR10_29' data-id='PR10_29'><span class='v-num v-29'>29&nbsp;</span>מָעֹ֣וז לַ֭תֹּם דֶּ֣רֶךְ יְהוָ֑ה וּ֝מְחִתָּ֗ה לְפֹ֣עֲלֵי אָֽוֶן׃ </span>
<span class='v PR10_30' data-id='PR10_30'><span class='v-num v-30'>30&nbsp;</span>צַדִּ֣יק לְעֹולָ֣ם בַּל־יִמֹּ֑וט וּ֝רְשָׁעִ֗ים לֹ֣א יִשְׁכְּנוּ־אָֽרֶץ׃ </span>
<span class='v PR10_31' data-id='PR10_31'><span class='v-num v-31'>31&nbsp;</span>פִּֽי־צַ֭דִּיק יָנ֣וּב חָכְמָ֑ה וּלְשֹׁ֥ון תַּ֝הְפֻּכֹ֗ות תִּכָּרֵֽת׃ </span>
<span class='v PR10_32' data-id='PR10_32'><span class='v-num v-32'>32&nbsp;</span>שִׂפְתֵ֣י צַ֭דִּיק יֵדְע֣וּן רָצֹ֑ון וּפִ֥י רְ֝שָׁעִ֗ים תַּהְפֻּכֹֽות׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR9.html'>&#9664;</a>
<a class='home' href='index.html'>&#9776;</a>
<a class='next' href='PR11.html'>&#9654;</a>
</div></div>
</body></html>
