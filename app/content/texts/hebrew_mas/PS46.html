<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 46</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 46 </a>
<a class='prev' href='PS45.html'> &#9664; </a>
<a class='next' href='PS47.html'> &#9654; </a>
</div></div>
<div class='chapter section PS46 hbo PS ezra_sil' dir='rtl' data-id='PS46' data-nextid='PS47' data-previd='PS45' lang='hbo'> 

<div class='c'> 46</div>
<div class='p'>
<span class='v PS46_1' data-id='PS46_1'><span class='verse1 v-num v-1'>1&nbsp;</span>לַמְנַצֵּ֥חַ לִבְנֵי־קֹ֑רַח עַֽל־עֲלָמֹ֥ות שִֽׁיר׃ </span>
<span class='v PS46_2' data-id='PS46_2'><span class='v-num v-2'>2&nbsp;</span>אֱלֹהִ֣ים לָ֭נוּ מַחֲסֶ֣ה וָעֹ֑ז עֶזְרָ֥ה בְ֝צָרֹ֗ות נִמְצָ֥א מְאֹֽד׃ </span>
<span class='v PS46_3' data-id='PS46_3'><span class='v-num v-3'>3&nbsp;</span>עַל־כֵּ֣ן לֹא־נִ֭ירָא בְּהָמִ֣יר אָ֑רֶץ וּבְמֹ֥וט הָ֝רִ֗ים בְּלֵ֣ב יַמִּֽים׃ </span>
<span class='v PS46_4' data-id='PS46_4'><span class='v-num v-4'>4&nbsp;</span>יֶהֱמ֣וּ יֶחְמְר֣וּ מֵימָ֑יו יִֽרְעֲשֽׁוּ־הָרִ֖ים בְּגַאֲוָתֹ֣ו סֶֽלָה׃ </span>
<span class='v PS46_5' data-id='PS46_5'><span class='v-num v-5'>5&nbsp;</span>נָהָ֗ר פְּלָגָ֗יו יְשַׂמְּח֥וּ עִיר־אֱלֹהִ֑ים קְ֝דֹ֗שׁ מִשְׁכְּנֵ֥י עֶלְיֹֽון׃ </span>
<span class='v PS46_6' data-id='PS46_6'><span class='v-num v-6'>6&nbsp;</span>אֱלֹהִ֣ים בְּ֭קִרְבָּהּ בַּל־תִּמֹּ֑וט יַעְזְרֶ֥הָ אֱ֝לֹהִ֗ים לִפְנֹ֥ות בֹּֽקֶר׃ </span>
<span class='v PS46_7' data-id='PS46_7'><span class='v-num v-7'>7&nbsp;</span>הָמ֣וּ גֹ֖ויִם מָ֣טוּ מַמְלָכֹ֑ות נָתַ֥ן בְּ֝קֹולֹ֗ו תָּמ֥וּג אָֽרֶץ׃ </span>
<span class='v PS46_8' data-id='PS46_8'><span class='v-num v-8'>8&nbsp;</span>יְהוָ֣ה צְבָאֹ֣ות עִמָּ֑נוּ מִשְׂגָּֽב־לָ֝נוּ אֱלֹהֵ֖י יַעֲקֹ֣ב סֶֽלָה׃ </span>
<span class='v PS46_9' data-id='PS46_9'><span class='v-num v-9'>9&nbsp;</span>לְֽכוּ־חֲ֭זוּ מִפְעֲלֹ֣ות יְהוָ֑ה אֲשֶׁר־שָׂ֖ם שַׁמֹּ֣ות בָּאָֽרֶץ׃ </span>
<span class='v PS46_10' data-id='PS46_10'><span class='v-num v-10'>10&nbsp;</span>מַשְׁבִּ֥ית מִלְחָמֹות֮ עַד־קְצֵ֪ה הָ֫אָ֥רֶץ קֶ֣שֶׁת יְ֭שַׁבֵּר וְקִצֵּ֣ץ חֲנִ֑ית עֲ֝גָלֹ֗ות יִשְׂרֹ֥ף בָּאֵֽשׁ׃ </span>
<span class='v PS46_11' data-id='PS46_11'><span class='v-num v-11'>11&nbsp;</span>הַרְפּ֣וּ וּ֭דְעוּ כִּי־אָנֹכִ֣י אֱלֹהִ֑ים אָר֥וּם בַּ֝גֹּויִ֗ם אָר֥וּם בָּאָֽרֶץ׃ </span>
<span class='v PS46_12' data-id='PS46_12'><span class='v-num v-12'>12&nbsp;</span>יְהוָ֣ה צְבָאֹ֣ות עִמָּ֑נוּ מִשְׂגָּֽב־לָ֝נוּ אֱלֹהֵ֖י יַעֲקֹ֣ב סֶֽלָה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS45.html'>&#9664;</a>
<a class='home' href='index.html'>&#9776;</a>
<a class='next' href='PS47.html'>&#9654;</a>
</div></div>
</body></html>
