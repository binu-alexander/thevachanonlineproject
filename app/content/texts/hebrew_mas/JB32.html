<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 32</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 32 </a>
<a class='prev' href='JB31.html'> &#9664; </a>
<a class='next' href='JB33.html'> &#9654; </a>
</div></div>
<div class='chapter section JB32 hbo JB ezra_sil' dir='rtl' data-id='JB32' data-nextid='JB33' data-previd='JB31' lang='hbo'> 

<br><div class='c'>32</div>
<div class='p'>
<span class='v JB32_1' data-id='JB32_1'><span class='verse1 v-num v-1'>1&nbsp;</span>וַֽיִּשְׁבְּת֡וּ שְׁלֹ֤שֶׁת הָאֲנָשִׁ֣ים הָ֭אֵלֶּה מֵעֲנֹ֣ות אֶת־אִיֹּ֑וב כִּ֤י ה֖וּא צַדִּ֣יק בְּעֵינָֽיו׃ פ </span>
<span class='v JB32_2' data-id='JB32_2'><span class='v-num v-2'>2&nbsp;</span>וַיִּ֤חַר אַ֨ף ׀ אֱלִיה֣וּא בֶן־בַּרַכְאֵ֣ל הַבּוּזִי֮ מִמִּשְׁפַּ֪חַ֫ת רָ֥ם בְּ֭אִיֹּוב חָרָ֣ה אַפֹּ֑ו עַֽל־צַדְּקֹ֥ו נַ֝פְשֹׁ֗ו מֵאֱלֹהִֽים׃ </span>
<span class='v JB32_3' data-id='JB32_3'><span class='v-num v-3'>3&nbsp;</span>וּבִשְׁלֹ֣שֶׁת רֵעָיו֮ חָרָ֪ה אַ֫פֹּ֥ו עַ֤ל אֲשֶׁ֣ר לֹא־מָצְא֣וּ מַעֲנֶ֑ה וַ֝יַּרְשִׁ֗יעוּ אֶת־אִיֹּֽוב׃ </span>
<span class='v JB32_4' data-id='JB32_4'><span class='v-num v-4'>4&nbsp;</span>וֶֽאֱלִיה֗וּ חִכָּ֣ה אֶת־אִ֭יֹּוב בִּדְבָרִ֑ים כִּ֤י זְֽקֵנִים־הֵ֖מָּה מִמֶּ֣נּוּ לְיָמִֽים׃ </span>
<span class='v JB32_5' data-id='JB32_5'><span class='v-num v-5'>5&nbsp;</span>וַיַּ֤רְא אֱלִיה֗וּא כִּ֘י אֵ֤ין מַעֲנֶ֗ה בְּ֭פִי שְׁלֹ֥שֶׁת הָאֲנָשִׁ֗ים וַיִּ֥חַר אַפֹּֽו׃ פ </span>
<span class='v JB32_6' data-id='JB32_6'><span class='v-num v-6'>6&nbsp;</span>וַיַּ֤עַן ׀ אֱלִיה֖וּא בֶן־בַּֽרַכְאֵ֥ל הַבּוּזִ֗י וַיֹּ֫אמַ֥ר צָ֘עִ֤יר אֲנִ֣י לְ֭יָמִים וְאַתֶּ֣ם יְשִׁישִׁ֑ים עַל־כֵּ֖ן זָחַ֥לְתִּי וָֽאִירָ֓א ׀ מֵחַוֹּ֖ת דֵּעִ֣י אֶתְכֶֽם׃ </span>
<span class='v JB32_7' data-id='JB32_7'><span class='v-num v-7'>7&nbsp;</span>אָ֭מַרְתִּי יָמִ֣ים יְדַבֵּ֑רוּ וְרֹ֥ב שָׁ֝נִ֗ים יֹדִ֥יעוּ חָכְמָֽה׃ </span>
<span class='v JB32_8' data-id='JB32_8'><span class='v-num v-8'>8&nbsp;</span>אָ֭כֵן רֽוּחַ־הִ֣יא בֶאֱנֹ֑ושׁ וְנִשְׁמַ֖ת שַׁדַּ֣י תְּבִינֵֽם׃ </span>
<span class='v JB32_9' data-id='JB32_9'><span class='v-num v-9'>9&nbsp;</span>לֹֽא־רַבִּ֥ים יֶחְכָּ֑מוּ וּ֝זְקֵנִ֗ים יָבִ֥ינוּ מִשְׁפָּֽט׃ </span>
<span class='v JB32_10' data-id='JB32_10'><span class='v-num v-10'>10&nbsp;</span>לָכֵ֣ן אָ֭מַרְתִּי שִׁמְעָה־לִּ֑י אֲחַוֶּ֖ה דֵּעִ֣י אַף־אָֽנִי׃ </span>
<span class='v JB32_11' data-id='JB32_11'><span class='v-num v-11'>11&nbsp;</span>הֵ֤ן הֹוחַ֨לְתִּי לְֽדִבְרֵיכֶ֗ם אָ֭זִין עַד־תְּב֥וּנֹֽתֵיכֶ֑ם עַֽד־תַּחְקְר֥וּן מִלִּֽין׃ </span>
<span class='v JB32_12' data-id='JB32_12'><span class='v-num v-12'>12&nbsp;</span>וְעָֽדֵיכֶ֗ם אֶתְבֹּ֫ונָ֥ן וְהִנֵּ֤ה אֵ֣ין לְאִיֹּ֣וב מֹוכִ֑יחַ עֹונֶ֖ה אֲמָרָ֣יו מִכֶּֽם׃ </span>
<span class='v JB32_13' data-id='JB32_13'><span class='v-num v-13'>13&nbsp;</span>פֶּן־תֹּ֣֭אמְרוּ מָצָ֣אנוּ חָכְמָ֑ה אֵ֖ל יִדְּפֶ֣נּוּ לֹא־אִֽישׁ׃ </span>
<span class='v JB32_14' data-id='JB32_14'><span class='v-num v-14'>14&nbsp;</span>וְלֹא־עָרַ֣ךְ אֵלַ֣י מִלִּ֑ין וּ֝בְאִמְרֵיכֶ֗ם לֹ֣א אֲשִׁיבֶֽנּוּ׃ </span>
<span class='v JB32_15' data-id='JB32_15'><span class='v-num v-15'>15&nbsp;</span>חַ֭תּוּ לֹא־עָ֣נוּ עֹ֑וד הֶעְתִּ֖יקוּ מֵהֶ֣ם מִלִּֽים׃ </span>
<span class='v JB32_16' data-id='JB32_16'><span class='v-num v-16'>16&nbsp;</span>וְ֭הֹוחַלְתִּי כִּי־לֹ֣א יְדַבֵּ֑רוּ כִּ֥י עָ֝מְד֗וּ לֹא־עָ֥נוּ עֹֽוד׃ </span>
<span class='v JB32_17' data-id='JB32_17'><span class='v-num v-17'>17&nbsp;</span>אַעֲנֶ֣ה אַף־אֲנִ֣י חֶלְקִ֑י אֲחַוֶּ֖ה דֵעִ֣י אַף־אָֽנִי׃ </span>
<span class='v JB32_18' data-id='JB32_18'><span class='v-num v-18'>18&nbsp;</span>כִּ֭י מָלֵ֣תִי מִלִּ֑ים הֱ֝צִיקַ֗תְנִי ר֣וּחַ בִּטְנִֽי׃ </span>
<span class='v JB32_19' data-id='JB32_19'><span class='v-num v-19'>19&nbsp;</span>הִנֵּֽה־בִטְנִ֗י כְּיַ֥יִן לֹא־יִפָּתֵ֑חַ כְּאֹבֹ֥ות חֲ֝דָשִׁ֗ים יִבָּקֵֽעַ׃ </span>
<span class='v JB32_20' data-id='JB32_20'><span class='v-num v-20'>20&nbsp;</span>אֲדַבְּרָ֥ה וְיִֽרְוַֽח־לִ֑י אֶפְתַּ֖ח שְׂפָתַ֣י וְאֶֽעֱנֶֽה׃ </span>
<span class='v JB32_21' data-id='JB32_21'><span class='v-num v-21'>21&nbsp;</span>אַל־נָ֭א אֶשָּׂ֣א פְנֵי־אִ֑ישׁ וְאֶל־אָ֝דָ֗ם לֹ֣א אֲכַנֶּֽה׃ </span>
<span class='v JB32_22' data-id='JB32_22'><span class='v-num v-22'>22&nbsp;</span>כִּ֤י לֹ֣א יָדַ֣עְתִּי אֲכַנֶּ֑ה כִּ֝מְעַ֗ט יִשָּׂאֵ֥נִי עֹשֵֽׂנִי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB31.html'>&#9664;</a>
<a class='home' href='index.html'>&#9776;</a>
<a class='next' href='JB33.html'>&#9654;</a>
</div></div>
</body></html>
