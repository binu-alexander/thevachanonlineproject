<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 18</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 18 </a>
<a class='prev' href='PS17.html'> &#9664; </a>
<a class='next' href='PS19.html'> &#9654; </a>
</div></div>
<div class='chapter section PS18 hbo PS ezra_sil' dir='rtl' data-id='PS18' data-nextid='PS19' data-previd='PS17' lang='hbo'> 

<div class='c'> 18</div>
<div class='p'>
<span class='v PS18_1' data-id='PS18_1'><span class='verse1 v-num v-1'>1&nbsp;</span>לַמְנַצֵּ֤חַ ׀ לְעֶ֥בֶד יְהוָ֗ה לְדָ֫וִ֥ד אֲשֶׁ֤ר דִּבֶּ֨ר ׀ לַיהוָ֗ה אֶת־דִּ֭בְרֵי הַשִּׁירָ֣ה הַזֹּ֑את בְּיֹ֤ום הִֽצִּיל־יְהוָ֘ה אֹותֹ֥ו מִכַּ֥ף כָּל־אֹ֝יְבָ֗יו וּמִיַּ֥ד שָׁאֽוּל׃ </span>
<span class='v PS18_2' data-id='PS18_2'><span class='v-num v-2'>2&nbsp;</span>וַיֹּאמַ֡ר אֶרְחָמְךָ֖ יְהוָ֣ה חִזְקִֽי׃ </span>
<span class='v PS18_3' data-id='PS18_3'><span class='v-num v-3'>3&nbsp;</span>יְהוָ֤ה ׀ סַֽלְעִ֥י וּמְצוּדָתִ֗י וּמְפַ֫לְטִ֥י אֵלִ֣י צ֭וּרִי אֶֽחֱסֶה־בֹּ֑ו מָֽגִנִּ֥י וְקֶֽרֶן־יִ֝שְׁעִ֗י מִשְׂגַּבִּֽי׃ </span>
<span class='v PS18_4' data-id='PS18_4'><span class='v-num v-4'>4&nbsp;</span>מְ֭הֻלָּל אֶקְרָ֣א יְהוָ֑ה וּמִן־אֹ֝יְבַ֗י אִוָּשֵֽׁעַ׃ </span>
<span class='v PS18_5' data-id='PS18_5'><span class='v-num v-5'>5&nbsp;</span>אֲפָפ֥וּנִי חֶבְלֵי־מָ֑וֶת וְֽנַחֲלֵ֖י בְלִיַּ֣עַל יְבַֽעֲתֽוּנִי׃ </span>
<span class='v PS18_6' data-id='PS18_6'><span class='v-num v-6'>6&nbsp;</span>חֶבְלֵ֣י שְׁאֹ֣ול סְבָב֑וּנִי קִ֝דְּמ֗וּנִי מֹ֣וקְשֵׁי מָֽוֶת׃ </span>
<span class='v PS18_7' data-id='PS18_7'><span class='v-num v-7'>7&nbsp;</span>בַּצַּר־לִ֤י ׀ אֶֽקְרָ֣א יְהוָה֮ וְאֶל־אֱלֹהַ֪י אֲשַׁ֫וֵּ֥עַ יִשְׁמַ֣ע מֵהֵיכָלֹ֣ו קֹולִ֑י וְ֝שַׁוְעָתִ֗י לְפָנָ֤יו ׀ תָּבֹ֬וא בְאָזְנָֽיו׃ </span>
<span class='v PS18_8' data-id='PS18_8'><span class='v-num v-8'>8&nbsp;</span>וַתִּגְעַ֬שׁ וַתִּרְעַ֨שׁ ׀ הָאָ֗רֶץ וּמֹוסְדֵ֣י הָרִ֣ים יִרְגָּ֑זוּ וַ֝יִּתְגָּֽעֲשׁ֗וּ כִּי־חָ֥רָה לֹֽו׃ </span>
<span class='v PS18_9' data-id='PS18_9'><span class='v-num v-9'>9&nbsp;</span>עָ֘לָ֤ה עָשָׁ֨ן ׀ בְּאַפֹּ֗ו וְאֵשׁ־מִפִּ֥יו תֹּאכֵ֑ל גֶּ֝חָלִ֗ים בָּעֲר֥וּ מִמֶּֽנּוּ׃ </span>
<span class='v PS18_10' data-id='PS18_10'><span class='v-num v-10'>10&nbsp;</span>וַיֵּ֣ט שָׁ֭מַיִם וַיֵּרַ֑ד וַ֝עֲרָפֶ֗ל תַּ֣חַת רַגְלֽ͏ָיו׃ </span>
<span class='v PS18_11' data-id='PS18_11'><span class='v-num v-11'>11&nbsp;</span>וַיִּרְכַּ֣ב עַל־כְּ֭רוּב וַיָּעֹ֑ף וַ֝יֵּ֗דֶא עַל־כַּנְפֵי־רֽוּחַ׃ </span>
<span class='v PS18_12' data-id='PS18_12'><span class='v-num v-12'>12&nbsp;</span>יָ֤שֶׁת חֹ֨שֶׁךְ ׀ סִתְרֹ֗ו סְבִֽיבֹותָ֥יו סֻכָּתֹ֑ו חֶשְׁכַת־מַ֝֗יִם עָבֵ֥י שְׁחָקִֽים׃ </span>
<span class='v PS18_13' data-id='PS18_13'><span class='v-num v-13'>13&nbsp;</span>מִנֹּ֗גַהּ נֶ֫גְדֹּ֥ו עָבָ֥יו עָבְר֑וּ בָּ֝רָ֗ד וְגַֽחֲלֵי־אֵֽשׁ׃ </span>
<span class='v PS18_14' data-id='PS18_14'><span class='v-num v-14'>14&nbsp;</span>וַיַּרְעֵ֬ם בַּשָּׁמַ֨יִם ׀ יְֽהוָ֗ה וְ֭עֶלְיֹון יִתֵּ֣ן קֹלֹ֑ו בָּ֝רָ֗ד וְגַֽחֲלֵי־אֵֽשׁ׃ </span>
<span class='v PS18_15' data-id='PS18_15'><span class='v-num v-15'>15&nbsp;</span>וַיִּשְׁלַ֣ח חִ֭צָּיו וַיְפִיצֵ֑ם וּבְרָקִ֥ים רָ֝ב וַיְהֻמֵּֽם׃ </span>
<span class='v PS18_16' data-id='PS18_16'><span class='v-num v-16'>16&nbsp;</span>וַיֵּ֤רָא֨וּ ׀ אֲפִ֥יקֵי מַ֗יִם וַֽיִּגָּלוּ֮ מֹוסְדֹ֪ות תֵּ֫בֵ֥ל מִגַּעֲרָ֣תְךָ֣ יְהוָ֑ה מִ֝נִּשְׁמַ֗ת ר֣וּחַ אַפֶּֽךָ׃ </span>
<span class='v PS18_17' data-id='PS18_17'><span class='v-num v-17'>17&nbsp;</span>יִשְׁלַ֣ח מִ֭מָּרֹום יִקָּחֵ֑נִי יַֽ֝מְשֵׁ֗נִי מִמַּ֥יִם רַבִּֽים׃ </span>
<span class='v PS18_18' data-id='PS18_18'><span class='v-num v-18'>18&nbsp;</span>יַצִּילֵ֗נִי מֵאֹיְבִ֥י עָ֑ז וּ֝מִשֹּׂנְאַ֗י כִּֽי־אָמְצ֥וּ מִמֶּֽנִּי׃ </span>
<span class='v PS18_19' data-id='PS18_19'><span class='v-num v-19'>19&nbsp;</span>יְקַדְּמ֥וּנִי בְיֹום־אֵידִ֑י וַֽיְהִי־יְהוָ֖ה לְמִשְׁעָ֣ן לִֽי׃ </span>
<span class='v PS18_20' data-id='PS18_20'><span class='v-num v-20'>20&nbsp;</span>וַיֹּוצִיאֵ֥נִי לַמֶּרְחָ֑ב יְ֝חַלְּצֵ֗נִי כִּ֘י חָ֥פֵֽץ בִּֽי׃ </span>
<span class='v PS18_21' data-id='PS18_21'><span class='v-num v-21'>21&nbsp;</span>יִגְמְלֵ֣נִי יְהוָ֣ה כְּצִדְקִ֑י כְּבֹ֥ר יָ֝דַ֗י יָשִׁ֥יב לִֽי׃ </span>
<span class='v PS18_22' data-id='PS18_22'><span class='v-num v-22'>22&nbsp;</span>כִּֽי־שָׁ֭מַרְתִּי דַּרְכֵ֣י יְהוָ֑ה וְלֹֽא־רָ֝שַׁ֗עְתִּי מֵאֱלֹהָֽי׃ </span>
<span class='v PS18_23' data-id='PS18_23'><span class='v-num v-23'>23&nbsp;</span>כִּ֣י כָל־מִשְׁפָּטָ֣יו לְנֶגְדִּ֑י וְ֝חֻקֹּתָ֗יו לֹא־אָסִ֥יר מֶֽנִּי׃ </span>
<span class='v PS18_24' data-id='PS18_24'><span class='v-num v-24'>24&nbsp;</span>וָאֱהִ֣י תָמִ֣ים עִמֹּ֑ו וָ֝אֶשְׁתַּמֵּ֗ר מֵעֲוֹנִֽי׃ </span>
<span class='v PS18_25' data-id='PS18_25'><span class='v-num v-25'>25&nbsp;</span>וַיָּֽשֶׁב־יְהוָ֣ה לִ֣י כְצִדְקִ֑י כְּבֹ֥ר יָ֝דַ֗י לְנֶ֣גֶד עֵינָֽיו׃ </span>
<span class='v PS18_26' data-id='PS18_26'><span class='v-num v-26'>26&nbsp;</span>עִם־חָסִ֥יד תִּתְחַסָּ֑ד עִם־גְּבַ֥ר תָּ֝מִ֗ים תִּתַּמָּֽם׃ </span>
<span class='v PS18_27' data-id='PS18_27'><span class='v-num v-27'>27&nbsp;</span>עִם־נָבָ֥ר תִּתְבָּרָ֑ר וְעִם־עִ֝קֵּ֗שׁ תִּתְפַּתָּֽל׃ </span>
<span class='v PS18_28' data-id='PS18_28'><span class='v-num v-28'>28&nbsp;</span>כִּֽי־אַ֭תָּה עַם־עָנִ֣י תֹושִׁ֑יעַ וְעֵינַ֖יִם רָמֹ֣ות תַּשְׁפִּֽיל׃ </span>
<span class='v PS18_29' data-id='PS18_29'><span class='v-num v-29'>29&nbsp;</span>כִּֽי־אַ֭תָּה תָּאִ֣יר נֵרִ֑י יְהוָ֥ה אֱ֝לֹהַ֗י יַגִּ֥יהַּ חָשְׁכִּֽי׃ </span>
<span class='v PS18_30' data-id='PS18_30'><span class='v-num v-30'>30&nbsp;</span>כִּֽי־בְ֭ךָ אָרֻ֣ץ גְּד֑וּד וּ֝בֵֽאלֹהַ֗י אֲדַלֶּג־שֽׁוּר׃ </span>
<span class='v PS18_31' data-id='PS18_31'><span class='v-num v-31'>31&nbsp;</span>הָאֵל֮ תָּמִ֪ים דַּ֫רְכֹּ֥ו אִמְרַֽת־יְהוָ֥ה צְרוּפָ֑ה מָגֵ֥ן ה֝֗וּא לְכֹ֤ל ׀ הַחֹסִ֬ים בֹּֽו׃ </span>
<span class='v PS18_32' data-id='PS18_32'><span class='v-num v-32'>32&nbsp;</span>כִּ֤י מִ֣י אֱ֭לֹוהַּ מִבַּלְעֲדֵ֣י יְהוָ֑ה וּמִ֥י צ֝֗וּר זוּלָתִ֥י אֱלֹהֵֽינוּ׃ </span>
<span class='v PS18_33' data-id='PS18_33'><span class='v-num v-33'>33&nbsp;</span>הָ֭אֵל הַמְאַזְּרֵ֣נִי חָ֑יִל וַיִּתֵּ֖ן תָּמִ֣ים דַּרְכִּֽי׃ </span>
<span class='v PS18_34' data-id='PS18_34'><span class='v-num v-34'>34&nbsp;</span>מְשַׁוֶּ֣ה רַ֭גְלַי כָּאַיָּלֹ֑ות וְעַ֥ל בָּ֝מֹתַ֗י יַעֲמִידֵֽנִי׃ </span>
<span class='v PS18_35' data-id='PS18_35'><span class='v-num v-35'>35&nbsp;</span>מְלַמֵּ֣ד יָ֭דַי לַמִּלְחָמָ֑ה וְֽנִחֲתָ֥ה קֶֽשֶׁת־נְ֝חוּשָׁ֗ה זְרֹועֹתָֽי׃ </span>
<span class='v PS18_36' data-id='PS18_36'><span class='v-num v-36'>36&nbsp;</span>וַתִּתֶּן־לִי֮ מָגֵ֪ן יִ֫שְׁעֶ֥ךָ וִֽימִינְךָ֥ תִסְעָדֵ֑נִי וְֽעַנְוַתְךָ֥ תַרְבֵּֽנִי׃ </span>
<span class='v PS18_37' data-id='PS18_37'><span class='v-num v-37'>37&nbsp;</span>תַּרְחִ֣יב צַעֲדִ֣י תַחְתָּ֑י וְלֹ֥א מָ֝עֲד֗וּ קַרְסֻלָּֽי׃ </span>
<span class='v PS18_38' data-id='PS18_38'><span class='v-num v-38'>38&nbsp;</span>אֶרְדֹּ֣וף אֹ֭ויְבַי וְאַשִּׂיגֵ֑ם וְלֹֽא־אָ֝שׁוּב עַד־כַּלֹּותָֽם׃ </span>
<span class='v PS18_39' data-id='PS18_39'><span class='v-num v-39'>39&nbsp;</span>אֶ֭מְחָצֵם וְלֹא־יֻ֣כְלוּ ק֑וּם יִ֝פְּל֗וּ תַּ֣חַת רַגְלָֽי׃ </span>
<span class='v PS18_40' data-id='PS18_40'><span class='v-num v-40'>40&nbsp;</span>וַתְּאַזְּרֵ֣נִי חַ֭יִל לַמִּלְחָמָ֑ה תַּכְרִ֖יעַ קָמַ֣י תַּחְתָּֽי׃ </span>
<span class='v PS18_41' data-id='PS18_41'><span class='v-num v-41'>41&nbsp;</span>וְֽאֹיְבַ֗י נָתַ֣תָּה לִּ֣י עֹ֑רֶף וּ֝מְשַׂנְאַ֗י אַצְמִיתֵֽם׃ </span>
<span class='v PS18_42' data-id='PS18_42'><span class='v-num v-42'>42&nbsp;</span>יְשַׁוְּע֥וּ וְאֵין־מֹושִׁ֑יעַ עַל־יְ֝הוָ֗ה וְלֹ֣א עָנָֽם׃ </span>
<span class='v PS18_43' data-id='PS18_43'><span class='v-num v-43'>43&nbsp;</span>וְֽאֶשְׁחָקֵ֗ם כְּעָפָ֥ר עַל־פְּנֵי־ר֑וּחַ כְּטִ֖יט חוּצֹ֣ות אֲרִיקֵֽם׃ </span>
<span class='v PS18_44' data-id='PS18_44'><span class='v-num v-44'>44&nbsp;</span>תְּפַלְּטֵנִי֮ מֵרִ֪יבֵ֫י עָ֥ם תְּ֭שִׂימֵנִי לְרֹ֣אשׁ גֹּויִ֑ם עַ֖ם לֹא־יָדַ֣עְתִּי יַֽעַבְדֽוּנִי׃ </span>
<span class='v PS18_45' data-id='PS18_45'><span class='v-num v-45'>45&nbsp;</span>לְשֵׁ֣מַֽע אֹ֭זֶן יִשָּׁ֣מְעוּ לִ֑י בְּנֵֽי־נֵ֝כָ֗ר יְכַחֲשׁוּ־לִֽי׃ </span>
<span class='v PS18_46' data-id='PS18_46'><span class='v-num v-46'>46&nbsp;</span>בְּנֵי־נֵכָ֥ר יִבֹּ֑לוּ וְ֝יַחְרְג֗וּ מִֽמִּסְגְּרֹֽותֵיהֶֽם׃ </span>
<span class='v PS18_47' data-id='PS18_47'><span class='v-num v-47'>47&nbsp;</span>חַי־יְ֭הוָה וּבָר֣וּךְ צוּרִ֑י וְ֝יָר֗וּם אֱלֹוהֵ֥י יִשְׁעִֽי׃ </span>
<span class='v PS18_48' data-id='PS18_48'><span class='v-num v-48'>48&nbsp;</span>הָאֵ֗ל הַנֹּותֵ֣ן נְקָמֹ֣ות לִ֑י וַיַּדְבֵּ֖ר עַמִּ֣ים תַּחְתָּֽי׃ </span>
<span class='v PS18_49' data-id='PS18_49'><span class='v-num v-49'>49&nbsp;</span>מְפַלְּטִ֗י מֵאֹ֫יְבָ֥י אַ֣ף מִן־קָ֭מַי תְּרֹומְמֵ֑נִי מֵאִ֥ישׁ חָ֝מָ֗ס תַּצִּילֵֽנִי׃ </span>
<span class='v PS18_50' data-id='PS18_50'><span class='v-num v-50'>50&nbsp;</span>עַל־כֵּ֤ן ׀ אֹודְךָ֖ בַגֹּויִ֥ם ׀ יְהוָ֑ה וּלְשִׁמְךָ֥ אֲזַמֵּֽרָה׃ </span>
<span class='v PS18_51' data-id='PS18_51'><span class='v-num v-51'>51&nbsp;</span>*מִגְדֹּל (מַגְדִּיל֮) יְשׁוּעֹ֪ות מַ֫לְכֹּ֥ו וְעֹ֤שֶׂה חֶ֨סֶד ׀ לִמְשִׁיחֹ֗ו לְדָוִ֥ד וּלְזַרְעֹ֗ו עַד־עֹולָֽם׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS17.html'>&#9664;</a>
<a class='home' href='index.html'>&#9776;</a>
<a class='next' href='PS19.html'>&#9654;</a>
</div></div>
</body></html>
