<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 35</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 35 </a>
<a class='prev' href='PS34.html'> &#9664; </a>
<a class='next' href='PS36.html'> &#9654; </a>
</div></div>
<div class='chapter section PS35 hbo PS ezra_sil' dir='rtl' data-id='PS35' data-nextid='PS36' data-previd='PS34' lang='hbo'> 

<div class='c'> 35</div>
<div class='p'>
<span class='v PS35_1' data-id='PS35_1'><span class='verse1 v-num v-1'>1&nbsp;</span>לְדָוִ֨ד ׀ רִיבָ֣ה יְ֭הוָה אֶת־יְרִיבַ֑י לְ֝חַ֗ם אֶת־לֹֽחֲמָֽי׃ </span>
<span class='v PS35_2' data-id='PS35_2'><span class='v-num v-2'>2&nbsp;</span>הַחֲזֵ֣ק מָגֵ֣ן וְצִנָּ֑ה וְ֝ק֗וּמָה בְּעֶזְרָתִֽי׃ </span>
<span class='v PS35_3' data-id='PS35_3'><span class='v-num v-3'>3&nbsp;</span>וְהָ֘רֵ֤ק חֲנִ֣ית וּ֭סְגֹר לִקְרַ֣את רֹדְפָ֑י אֱמֹ֥ר לְ֝נַפְשִׁ֗י יְֽשֻׁעָתֵ֥ךְ אָֽנִי׃ </span>
<span class='v PS35_4' data-id='PS35_4'><span class='v-num v-4'>4&nbsp;</span>יֵבֹ֣שׁוּ וְיִכָּלְמוּ֮ מְבַקְשֵׁ֪י נַ֫פְשִׁ֥י יִסֹּ֣גוּ אָחֹ֣ור וְיַחְפְּר֑וּ חֹ֝שְׁבֵ֗י רָעָתִֽי׃ </span>
<span class='v PS35_5' data-id='PS35_5'><span class='v-num v-5'>5&nbsp;</span>יִֽהְי֗וּ כְּמֹ֥ץ לִפְנֵי־ר֑וּחַ וּמַלְאַ֖ךְ יְהוָ֣ה דֹּוחֶֽה׃ </span>
<span class='v PS35_6' data-id='PS35_6'><span class='v-num v-6'>6&nbsp;</span>יְֽהִי־דַרְכָּ֗ם חֹ֥שֶׁךְ וַחֲלַקְלַקֹּ֑ות וּמַלְאַ֥ךְ יְ֝הוָ֗ה רֹדְפָֽם׃ </span>
<span class='v PS35_7' data-id='PS35_7'><span class='v-num v-7'>7&nbsp;</span>כִּֽי־חִנָּ֣ם טָֽמְנוּ־לִ֭י שַׁ֣חַת רִשְׁתָּ֑ם חִ֝נָּ֗ם חָפְר֥וּ לְנַפְשִֽׁי׃ </span>
<span class='v PS35_8' data-id='PS35_8'><span class='v-num v-8'>8&nbsp;</span>תְּבֹואֵ֣הוּ שֹׁואָה֮ לֹֽא־יֵ֫דָ֥ע וְרִשְׁתֹּ֣ו אֲשֶׁר־טָמַ֣ן תִּלְכְּדֹ֑ו בְּ֝שֹׁואָ֗ה יִפָּל־בָּֽהּ׃ </span>
<span class='v PS35_9' data-id='PS35_9'><span class='v-num v-9'>9&nbsp;</span>וְ֭נַפְשִׁי תָּגִ֣יל בַּיהוָ֑ה תָּ֝שִׂישׂ בִּישׁוּעָתֹֽו׃ </span>
<span class='v PS35_10' data-id='PS35_10'><span class='v-num v-10'>10&nbsp;</span>כָּ֥ל עַצְמֹותַ֨י ׀ תֹּאמַרְנָה֮ יְהוָ֗ה מִ֥י כָ֫מֹ֥וךָ מַצִּ֣יל עָ֭נִי מֵחָזָ֣ק מִמֶּ֑נּוּ וְעָנִ֥י וְ֝אֶבְיֹ֗ון מִגֹּזְלֹֽו׃ </span>
<span class='v PS35_11' data-id='PS35_11'><span class='v-num v-11'>11&nbsp;</span>יְ֭קוּמוּן עֵדֵ֣י חָמָ֑ס אֲשֶׁ֥ר לֹא־יָ֝דַ֗עְתִּי יִשְׁאָלֽוּנִי׃ </span>
<span class='v PS35_12' data-id='PS35_12'><span class='v-num v-12'>12&nbsp;</span>יְשַׁלְּמ֣וּנִי רָ֭עָה תַּ֥חַת טֹובָ֗ה שְׁכֹ֣ול לְנַפְשִֽׁי׃ </span>
<span class='v PS35_13' data-id='PS35_13'><span class='v-num v-13'>13&nbsp;</span>וַאֲנִ֤י ׀ בַּחֲלֹותָ֡ם לְב֬וּשִׁי שָׂ֗ק עִנֵּ֣יתִי בַצֹּ֣ום נַפְשִׁ֑י וּ֝תְפִלָּתִ֗י עַל־חֵיקִ֥י תָשֽׁוּב׃ </span>
<span class='v PS35_14' data-id='PS35_14'><span class='v-num v-14'>14&nbsp;</span>כְּרֵֽעַ־כְּאָ֣ח לִ֭י הִתְהַלָּ֑כְתִּי כַּאֲבֶל־אֵ֝֗ם קֹדֵ֥ר שַׁחֹֽותִי׃ </span>
<span class='v PS35_15' data-id='PS35_15'><span class='v-num v-15'>15&nbsp;</span>וּבְצַלְעִי֮ שָׂמְח֪וּ וְֽנֶאֱ֫סָ֥פוּ נֶאֶסְפ֬וּ עָלַ֣י נֵ֭כִים וְלֹ֣א יָדַ֑עְתִּי קָֽרְע֥וּ וְלֹא־דָֽמּוּ׃ </span>
<span class='v PS35_16' data-id='PS35_16'><span class='v-num v-16'>16&nbsp;</span>בְּ֭חַנְפֵי לַעֲגֵ֣י מָעֹ֑וג חָרֹ֖ק עָלַ֣י שִׁנֵּֽימֹו׃ </span>
<span class='v PS35_17' data-id='PS35_17'><span class='v-num v-17'>17&nbsp;</span>אֲדֹנָי֮ כַּמָּ֪ה תִּ֫רְאֶ֥ה הָשִׁ֣יבָה נַ֭פְשִׁי מִשֹּׁאֵיהֶ֑ם מִ֝כְּפִירִ֗ים יְחִידָתִֽי׃ </span>
<span class='v PS35_18' data-id='PS35_18'><span class='v-num v-18'>18&nbsp;</span>אֹ֭ודְךָ בְּקָהָ֣ל רָ֑ב בְּעַ֖ם עָצ֣וּם אֲהַֽלְלֶֽךָּ׃ </span>
<span class='v PS35_19' data-id='PS35_19'><span class='v-num v-19'>19&nbsp;</span>אַֽל־יִשְׂמְחוּ־לִ֣י אֹיְבַ֣י שֶׁ֑קֶר שֹׂנְאַ֥י חִ֝נָּ֗ם יִקְרְצוּ־עָֽיִן׃ </span>
<span class='v PS35_20' data-id='PS35_20'><span class='v-num v-20'>20&nbsp;</span>כִּ֤י לֹ֥א שָׁלֹ֗ום יְדַ֫בֵּ֥רוּ וְעַ֥ל רִגְעֵי־אֶ֑רֶץ דִּבְרֵ֥י מִ֝רְמֹות יַחֲשֹׁבֽוּן׃ </span>
<span class='v PS35_21' data-id='PS35_21'><span class='v-num v-21'>21&nbsp;</span>וַיַּרְחִ֥יבוּ עָלַ֗י פִּ֫יהֶ֥ם אָ֭מְרוּ הֶאָ֣ח ׀ הֶאָ֑ח רָאֲתָ֥ה עֵינֵֽינוּ׃ </span>
<span class='v PS35_22' data-id='PS35_22'><span class='v-num v-22'>22&nbsp;</span>רָאִ֣יתָה יְ֭הוָה אַֽל־תֶּחֱרַ֑שׁ אֲ֝דֹנָ֗י אֲל־תִּרְחַ֥ק מִמֶּֽנִּי׃ </span>
<span class='v PS35_23' data-id='PS35_23'><span class='v-num v-23'>23&nbsp;</span>הָעִ֣ירָה וְ֭הָקִיצָה לְמִשְׁפָּטִ֑י אֱלֹהַ֖י וַֽאדֹנָ֣י לְרִיבִֽי׃ </span>
<span class='v PS35_24' data-id='PS35_24'><span class='v-num v-24'>24&nbsp;</span>שָׁפְטֵ֣נִי כְ֭צִדְקְךָ יְהוָ֥ה אֱלֹהָ֗י וְאַל־יִשְׂמְחוּ־לִֽי׃ </span>
<span class='v PS35_25' data-id='PS35_25'><span class='v-num v-25'>25&nbsp;</span>אַל־יֹאמְר֣וּ בְ֭לִבָּם הֶאָ֣ח נַפְשֵׁ֑נוּ אַל־יֹ֝אמְר֗וּ בִּֽלַּעֲנֽוּהוּ׃ </span>
<span class='v PS35_26' data-id='PS35_26'><span class='v-num v-26'>26&nbsp;</span>יֵ֘בֹ֤שׁוּ וְיַחְפְּר֨וּ ׀ יַחְדָּו֮ שְׂמֵחֵ֪י רָעָ֫תִ֥י יִֽלְבְּשׁוּ־בֹ֥שֶׁת וּכְלִמָּ֑ה הַֽמַּגְדִּילִ֥ים עָלָֽי׃ </span>
<span class='v PS35_27' data-id='PS35_27'><span class='v-num v-27'>27&nbsp;</span>יָרֹ֣נּוּ וְיִשְׂמְחוּ֮ חֲפֵצֵ֪י צִ֫דְקִ֥י וְיֹאמְר֣וּ תָ֭מִיד יִגְדַּ֣ל יְהוָ֑ה הֶ֝חָפֵ֗ץ שְׁלֹ֣ום עַבְדֹּֽו׃ </span>
<span class='v PS35_28' data-id='PS35_28'><span class='v-num v-28'>28&nbsp;</span>וּ֭לְשֹׁונִי תֶּהְגֶּ֣ה צִדְקֶ֑ךָ כָּל־הַ֝יֹּום תְּהִלָּתֶֽךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS34.html'>&#9664;</a>
<a class='home' href='index.html'>&#9776;</a>
<a class='next' href='PS36.html'>&#9654;</a>
</div></div>
</body></html>
