<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש יְהוֹשֻׁעַ 19</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JS.html'> יְהוֹשֻׁעַ 19 </a>
<a class='prev' href='JS18.html'> &#9664; </a>
<a class='next' href='JS20.html'> &#9654; </a>
</div></div>
<div class='chapter section JS19 hbo JS ezra_sil' dir='rtl' data-id='JS19' data-nextid='JS20' data-previd='JS18' lang='hbo'> 

<div class='c'>19</div>
<div class='p'>
<span class='v JS19_1' data-id='JS19_1'><span class='verse1 v-num v-1'>1&nbsp;</span>וַיֵּצֵ֞א הַגֹּורָ֤ל הַשֵּׁנִי֙ לְשִׁמְעֹ֔ון לְמַטֵּ֥ה בְנֵֽי־שִׁמְעֹ֖ון לְמִשְׁפְּחֹותָ֑ם וַֽיְהִי֙ נַֽחֲלָתָ֔ם בְּתֹ֖וךְ נַחֲלַ֥ת בְּנֵֽי־יְהוּדָֽה׃ </span>
<span class='v JS19_2' data-id='JS19_2'><span class='v-num v-2'>2&nbsp;</span>וַיְהִ֥י לָהֶ֖ם בְּנַֽחֲלָתָ֑ם בְּאֵֽר־שֶׁ֥בַע וְשֶׁ֖בַע וּמֹולָדָֽה׃ </span>
<span class='v JS19_3' data-id='JS19_3'><span class='v-num v-3'>3&nbsp;</span>וַחֲצַ֥ר שׁוּעָ֛ל וּבָלָ֖ה וָעָֽצֶם׃ </span>
<span class='v JS19_4' data-id='JS19_4'><span class='v-num v-4'>4&nbsp;</span>וְאֶלְתֹּולַ֥ד וּבְת֖וּל וְחָרְמָֽה׃ </span>
<span class='v JS19_5' data-id='JS19_5'><span class='v-num v-5'>5&nbsp;</span>וְצִֽקְלַ֥ג וּבֵית־הַמַּרְכָּבֹ֖ות וַחֲצַ֥ר סוּסָֽה׃ </span>
<span class='v JS19_6' data-id='JS19_6'><span class='v-num v-6'>6&nbsp;</span>וּבֵ֥ית לְבָאֹ֖ות וְשָֽׁרוּחֶ֑ן עָרִ֥ים שְׁלֹשׁ־עֶשְׂרֵ֖ה וְחַצְרֵיהֶֽן׃ </span>
<span class='v JS19_7' data-id='JS19_7'><span class='v-num v-7'>7&nbsp;</span>עַ֥יִן ׀ רִמֹּ֖ון וָעֶ֣תֶר וְעָשָׁ֑ן עָרִ֥ים אַרְבַּ֖ע וְחַצְרֵיהֶֽן׃ </span>
<span class='v JS19_8' data-id='JS19_8'><span class='v-num v-8'>8&nbsp;</span>וְכָל־הֽ͏ַחֲצֵרִ֗ים אֲשֶׁ֤ר סְבִיבֹות֙ הֶֽעָרִ֣ים הָאֵ֔לֶּה עַד־בַּֽעֲלַ֥ת בְּאֵ֖ר רָ֣אמַת נֶ֑גֶב זֹ֗את נַחֲלַ֛ת מַטֵּ֥ה בְנֵֽי־שִׁמְעֹ֖ון לְמִשְׁפְּחֹתָֽם׃ </span>
<span class='v JS19_9' data-id='JS19_9'><span class='v-num v-9'>9&nbsp;</span>מֵחֶ֙בֶל֙ בְּנֵ֣י יְהוּדָ֔ה נַחֲלַ֖ת בְּנֵ֣י שִׁמְעֹ֑ון כִּֽי־הָיָ֞ה חֵ֤לֶק בְּנֵֽי־יְהוּדָה֙ רַ֣ב מֵהֶ֔ם וַיִּנְחֲל֥וּ בְנֵֽי־שִׁמְעֹ֖ון בְּתֹ֥וךְ נַחֲלָתָֽם׃ פ </span>
<span class='v JS19_10' data-id='JS19_10'><span class='v-num v-10'>10&nbsp;</span>וַיַּ֙עַל֙ הַגֹּורָ֣ל הַשְּׁלִישִׁ֔י לִבְנֵ֥י זְבוּלֻ֖ן לְמִשְׁפְּחֹתָ֑ם וַיְהִ֛י גְּב֥וּל נַחֲלָתָ֖ם עַד־שָׂרִֽיד׃ </span>
<span class='v JS19_11' data-id='JS19_11'><span class='v-num v-11'>11&nbsp;</span>וְעָלָ֨ה גְבוּלָ֧ם ׀ לַיָּ֛מָּה וּמַרְעֲלָ֖ה וּפָגַ֣ע בְּדַבָּ֑שֶׁת וּפָגַע֙ אֶל־הַנַּ֔חַל אֲשֶׁ֖ר עַל־פְּנֵ֥י יָקְנְעָֽם׃ </span>
<span class='v JS19_12' data-id='JS19_12'><span class='v-num v-12'>12&nbsp;</span>וְשָׁ֣ב מִשָּׂרִ֗יד קֵ֚דְמָה מִזְרַ֣ח הַשֶּׁ֔מֶשׁ עַל־גְּב֥וּל כִּסְלֹ֖ת תָּבֹ֑ר וְיָצָ֥א אֶל־הַדָּֽבְרַ֖ת וְעָלָ֥ה יָפִֽיעַ׃ </span>
<span class='v JS19_13' data-id='JS19_13'><span class='v-num v-13'>13&nbsp;</span>וּמִשָּׁ֤ם עָבַר֙ קֵ֣דְמָה מִזְרָ֔חָה גִּתָּ֥ה חֵ֖פֶר עִתָּ֣ה קָצִ֑ין וְיָצָ֛א רִמֹּ֥ון הַמְּתֹאָ֖ר הַנֵּעָֽה׃ </span>
<span class='v JS19_14' data-id='JS19_14'><span class='v-num v-14'>14&nbsp;</span>וְנָסַ֤ב אֹתֹו֙ הַגְּב֔וּל מִצְּפֹ֖ון חַנָּתֹ֑ן וְהָיוּ֙ תֹּֽצְאֹתָ֔יו גֵּ֖י יִפְתַּח־אֵֽל׃ </span>
<span class='v JS19_15' data-id='JS19_15'><span class='v-num v-15'>15&nbsp;</span>וְקַטָּ֤ת וְנֽ͏ַהֲלָל֙ וְשִׁמְרֹ֔ון וְיִדְאֲלָ֖ה וּבֵ֣ית לָ֑חֶם עָרִ֥ים שְׁתֵּים־עֶשְׂרֵ֖ה וְחַצְרֵיהֶֽן׃ </span>
<span class='v JS19_16' data-id='JS19_16'><span class='v-num v-16'>16&nbsp;</span>זֹ֛את נַחֲלַ֥ת בְּנֵֽי־זְבוּלֻ֖ן לְמִשְׁפְּחֹותָ֑ם הֶֽעָרִ֥ים הָאֵ֖לֶּה וְחַצְרֵיהֶֽן׃ פ </span>
<span class='v JS19_17' data-id='JS19_17'><span class='v-num v-17'>17&nbsp;</span>לְיִ֨שָּׂשכָ֔ר יָצָ֖א הַגֹּורָ֣ל הָֽרְבִיעִ֑י לִבְנֵ֥י יִשָּׂשכָ֖ר לְמִשְׁפְּחֹותָֽם׃ </span>
<span class='v JS19_18' data-id='JS19_18'><span class='v-num v-18'>18&nbsp;</span>וַיְהִ֖י גְּבוּלָ֑ם יִזְרְעֶ֥אלָה וְהַכְּסוּלֹ֖ת וְשׁוּנֵֽם׃ </span>
<span class='v JS19_19' data-id='JS19_19'><span class='v-num v-19'>19&nbsp;</span>וַחֲפָרַ֥יִם וְשִׁיאֹ֖ן וַאֲנָחֲרַֽת׃ </span>
<span class='v JS19_20' data-id='JS19_20'><span class='v-num v-20'>20&nbsp;</span>וְהָֽרַבִּ֥ית וְקִשְׁיֹ֖ון וָאָֽבֶץ׃ </span>
<span class='v JS19_21' data-id='JS19_21'><span class='v-num v-21'>21&nbsp;</span>וְרֶ֧מֶת וְעֵין־גַּנִּ֛ים וְעֵ֥ין חַדָּ֖ה וּבֵ֥ית פַּצֵּֽץ׃ </span>
<span class='v JS19_22' data-id='JS19_22'><span class='v-num v-22'>22&nbsp;</span>וּפָגַע֩ הַגְּב֨וּל בְּתָבֹ֤ור *וְשַׁחֲצוּמָה (וְשַׁחֲצִ֙ימָה֙) וּבֵ֣ית שֶׁ֔מֶשׁ וְהָי֛וּ תֹּצְאֹ֥ות גְּבוּלָ֖ם הַיַּרְדֵּ֑ן עָרִ֥ים שֵׁשׁ־עֶשְׂרֵ֖ה וְחַצְרֵיהֶֽן׃ </span>
<span class='v JS19_23' data-id='JS19_23'><span class='v-num v-23'>23&nbsp;</span>זֹ֗את נַחֲלַ֛ת מַטֵּ֥ה בְנֵֽי־יִשָּׂשכָ֖ר לְמִשְׁפְּחֹתָ֑ם הֶעָרִ֖ים וְחַצְרֵיהֶֽן׃ פ </span>
<span class='v JS19_24' data-id='JS19_24'><span class='v-num v-24'>24&nbsp;</span>וַיֵּצֵא֙ הַגֹּורָ֣ל הַֽחֲמִישִׁ֔י לְמַטֵּ֥ה בְנֵֽי־אָשֵׁ֖ר לְמִשְׁפְּחֹותָֽם׃ </span>
<span class='v JS19_25' data-id='JS19_25'><span class='v-num v-25'>25&nbsp;</span>וַיְהִ֖י גְּבוּלָ֑ם חֶלְקַ֥ת וַחֲלִ֖י וָבֶ֥טֶן וְאַכְשָֽׁף׃ </span>
<span class='v JS19_26' data-id='JS19_26'><span class='v-num v-26'>26&nbsp;</span>וְאַֽלַמֶּ֥לֶךְ וְעַמְעָ֖ד וּמִשְׁאָ֑ל וּפָגַ֤ע בְּכַרְמֶל֙ הַיָּ֔מָּה וּבְשִׁיחֹ֖ור לִבְנָֽת׃ </span>
<span class='v JS19_27' data-id='JS19_27'><span class='v-num v-27'>27&nbsp;</span>וְשָׁ֨ב מִזְרַ֣ח הַשֶּׁמֶשׁ֮ בֵּ֣ית דָּגֹן֒ וּפָגַ֣ע בִּ֠זְבֻלוּן וּבְגֵ֨י יִפְתַּח־אֵ֥ל צָפֹ֛ונָה בֵּ֥ית הָעֵ֖מֶק וּנְעִיאֵ֑ל וְיָצָ֥א אֶל־כָּב֖וּל מִשְּׂמֹֽאל׃ </span>
<span class='v JS19_28' data-id='JS19_28'><span class='v-num v-28'>28&nbsp;</span>וְעֶבְרֹ֥ן וּרְחֹ֖ב וְחַמֹּ֣ון וְקָנָ֑ה עַ֖ד צִידֹ֥ון רַבָּֽה׃ </span>
<span class='v JS19_29' data-id='JS19_29'><span class='v-num v-29'>29&nbsp;</span>וְשָׁ֤ב הַגְּבוּל֙ הָֽרָמָ֔ה וְעַד־עִ֖יר מִבְצַר־צֹ֑ר וְשָׁ֤ב הַגְּבוּל֙ חֹסָ֔ה *וְיִהְיוּ (וְהָי֧וּ) תֹצְאֹתָ֛יו הַיָּ֖מָּה מֵחֶ֥בֶל אַכְזִֽיבָה׃ </span>
<span class='v JS19_30' data-id='JS19_30'><span class='v-num v-30'>30&nbsp;</span>וְעֻמָ֥ה וַאֲפֵ֖ק וּרְחֹ֑ב עָרִ֛ים עֶשְׂרִ֥ים וּשְׁתַּ֖יִם וְחַצְרֵיהֶֽן׃ </span>
<span class='v JS19_31' data-id='JS19_31'><span class='v-num v-31'>31&nbsp;</span>זֹ֗את נַחֲלַ֛ת מַטֵּ֥ה בְנֵֽי־אָשֵׁ֖ר לְמִשְׁפְּחֹתָ֑ם הֶעָרִ֥ים הָאֵ֖לֶּה וְחַצְרֵיהֶֽן׃ פ </span>
<span class='v JS19_32' data-id='JS19_32'><span class='v-num v-32'>32&nbsp;</span>לִבְנֵ֣י נַפְתָּלִ֔י יָצָ֖א הַגֹּורָ֣ל הַשִּׁשִּׁ֑י לִבְנֵ֥י נַפְתָּלִ֖י לְמִשְׁפְּחֹתָֽם׃ </span>
<span class='v JS19_33' data-id='JS19_33'><span class='v-num v-33'>33&nbsp;</span>וַיְהִ֣י גְבוּלָ֗ם מֵחֵ֨לֶף מֵֽאֵלֹ֜ון בְּצַעֲנַנִּ֗ים וַאֲדָמִ֥י הַנֶּ֛קֶב וְיַבְנְאֵ֖ל עַד־לַקּ֑וּם וַיְהִ֥י תֹצְאֹתָ֖יו הַיַּרְדֵּֽן׃ </span>
<span class='v JS19_34' data-id='JS19_34'><span class='v-num v-34'>34&nbsp;</span>וְשָׁ֨ב הַגְּב֥וּל יָ֙מָּה֙ אַזְנֹ֣ות תָּבֹ֔ור וְיָצָ֥א מִשָּׁ֖ם חוּקֹ֑קָה וּפָגַ֨ע בִּזְבֻל֜וּן מִנֶּ֗גֶב וּבְאָשֵׁר֙ פָּגַ֣ע מִיָּ֔ם וּבִ֣יהוּדָ֔ה הַיַּרְדֵּ֖ן מִזְרַ֥ח הַשָּֽׁמֶשׁ׃ </span>
<span class='v JS19_35' data-id='JS19_35'><span class='v-num v-35'>35&nbsp;</span>וְעָרֵ֖י מִבְצָ֑ר הַצִּדִּ֣ים צֵ֔ר וְחַמַּ֖ת רַקַּ֥ת וְכִנָּֽרֶת׃ </span>
<span class='v JS19_36' data-id='JS19_36'><span class='v-num v-36'>36&nbsp;</span>וַאֲדָמָ֥ה וְהָרָמָ֖ה וְחָצֹֽור׃ </span>
<span class='v JS19_37' data-id='JS19_37'><span class='v-num v-37'>37&nbsp;</span>וְקֶ֥דֶשׁ וְאֶדְרֶ֖עִי וְעֵ֥ין חָצֹֽור׃ </span>
<span class='v JS19_38' data-id='JS19_38'><span class='v-num v-38'>38&nbsp;</span>וְיִרְאֹון֙ וּמִגְדַּל־אֵ֔ל חֳרֵ֥ם וּבֵית־עֲנָ֖ת וּבֵ֣ית שָׁ֑מֶשׁ עָרִ֥ים תְּשַֽׁע־עֶשְׂרֵ֖ה וְחַצְרֵיהֶֽן׃ </span>
<span class='v JS19_39' data-id='JS19_39'><span class='v-num v-39'>39&nbsp;</span>זֹ֗את נַחֲלַ֛ת מַטֵּ֥ה בְנֵֽי־נַפְתָּלִ֖י לְמִשְׁפְּחֹתָ֑ם הֶעָרִ֖ים וְחַצְרֵיהֶֽן׃ פ </span>
<span class='v JS19_40' data-id='JS19_40'><span class='v-num v-40'>40&nbsp;</span>לְמַטֵּ֥ה בְנֵי־דָ֖ן לְמִשְׁפְּחֹתָ֑ם יָצָ֖א הַגֹּורָ֥ל הַשְּׁבִיעִֽי׃ </span>
<span class='v JS19_41' data-id='JS19_41'><span class='v-num v-41'>41&nbsp;</span>וַיְהִ֖י גְּב֣וּל נַחֲלָתָ֑ם צָרְעָ֥ה וְאֶשְׁתָּאֹ֖ול וְעִ֥יר שָֽׁמֶשׁ׃ </span>
<span class='v JS19_42' data-id='JS19_42'><span class='v-num v-42'>42&nbsp;</span>וְשַֽׁעֲלַבִּ֥ין וְאַיָּלֹ֖ון וְיִתְלָֽה׃ </span>
<span class='v JS19_43' data-id='JS19_43'><span class='v-num v-43'>43&nbsp;</span>וְאֵילֹ֥ון וְתִמְנָ֖תָה וְעֶקְרֹֽון׃ </span>
<span class='v JS19_44' data-id='JS19_44'><span class='v-num v-44'>44&nbsp;</span>וְאֶלְתְּקֵ֥ה וְגִבְּתֹ֖ון וּבַעֲלָֽת׃ </span>
<span class='v JS19_45' data-id='JS19_45'><span class='v-num v-45'>45&nbsp;</span>וִיהֻ֥ד וּבְנֵֽי־בְרַ֖ק וְגַת־רִמֹּֽון׃ </span>
<span class='v JS19_46' data-id='JS19_46'><span class='v-num v-46'>46&nbsp;</span>וּמֵ֥י הַיַּרְקֹ֖ון וְהָֽרַקֹּ֑ון עִֽם־הַגְּב֖וּל מ֥וּל יָפֹֽו׃ </span>
<span class='v JS19_47' data-id='JS19_47'><span class='v-num v-47'>47&nbsp;</span>וַיֵּצֵ֥א גְבוּל־בְּנֵי־דָ֖ן מֵהֶ֑ם וַיַּעֲל֣וּ בְנֵֽי־דָ֠ן וַיִּלָּחֲמ֨וּ עִם־לֶ֜שֶׁם וַיִּלְכְּד֥וּ אֹותָ֣הּ ׀ וַיַּכּ֧וּ אֹותָ֣הּ לְפִי־חֶ֗רֶב וַיִּֽרְשׁ֤וּ אֹותָהּ֙ וַיֵּ֣שְׁבוּ בָ֔הּ וַיִּקְרְא֤וּ לְלֶ֙שֶׁם֙ דָּ֔ן כְּשֵׁ֖ם דָּ֥ן אֲבִיהֶֽם׃ </span>
<span class='v JS19_48' data-id='JS19_48'><span class='v-num v-48'>48&nbsp;</span>זֹ֗את נַחֲלַ֛ת מַטֵּ֥ה בְנֵי־דָ֖ן לְמִשְׁפְּחֹתָ֑ם הֶֽעָרִ֥ים הָאֵ֖לֶּה וְחַצְרֵיהֶֽן׃ פ </span>
<span class='v JS19_49' data-id='JS19_49'><span class='v-num v-49'>49&nbsp;</span>וַיְכַלּ֥וּ לִנְחֹל־אֶת־הָאָ֖רֶץ לִגְבֽוּלֹתֶ֑יהָ וַיִּתְּנ֨וּ בְנֵי־יִשְׂרָאֵ֧ל נַחֲלָ֛ה לִיהֹושֻׁ֥עַ בִּן־נ֖וּן בְּתֹוכָֽם׃ </span>
<span class='v JS19_50' data-id='JS19_50'><span class='v-num v-50'>50&nbsp;</span>עַל־פִּ֨י יְהוָ֜ה נָ֣תְנוּ לֹ֗ו אֶת־הָעִיר֙ אֲשֶׁ֣ר שָׁאָ֔ל אֶת־תִּמְנַת־סֶ֖רַח בְּהַ֣ר אֶפְרָ֑יִם וַיִּבְנֶ֥ה אֶת־הָעִ֖יר וַיֵּ֥שֶׁב בָּֽהּ׃ </span>
<span class='v JS19_51' data-id='JS19_51'><span class='v-num v-51'>51&nbsp;</span>אֵ֣לֶּה הַנְּחָלֹ֡ת אֲשֶׁ֣ר נִחֲל֣וּ אֶלְעָזָ֣ר הַכֹּהֵ֣ן ׀ וִיהֹושֻׁ֪עַ בִּן־נ֟וּן וְרָאשֵׁ֣י הָֽאָבֹ֣ות לְמַטֹּות֩ בְּנֵי־יִשְׂרָאֵ֨ל ׀ בְּגֹורָ֤ל ׀ בְּשִׁלֹה֙ לִפְנֵ֣י יְהוָ֔ה פֶּ֖תַח אֹ֣הֶל מֹועֵ֑ד וַיְכַלּ֕וּ מֵֽחַלֵּ֖ק אֶת־הָאָֽרֶץ׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JS18.html'>&#9664;</a>
<a class='home' href='index.html'>&#9776;</a>
<a class='next' href='JS20.html'>&#9654;</a>
</div></div>
</body></html>
