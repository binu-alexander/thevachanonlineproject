<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 16</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 16 </a>
<a class='prev' href='PS15.html'> &#9664; </a>
<a class='next' href='PS17.html'> &#9654; </a>
</div></div>
<div class='chapter section PS16 hbo PS ezra_sil' dir='rtl' data-id='PS16' data-nextid='PS17' data-previd='PS15' lang='hbo'> 

<div class='c'> 16</div>
<div class='p'>
<span class='v PS16_1' data-id='PS16_1'><span class='verse1 v-num v-1'>1&nbsp;</span>מִכְתָּ֥ם לְדָוִ֑ד שָֽׁמְרֵ֥נִי אֵ֝֗ל כִּֽי־חָסִ֥יתִי בָֽךְ׃ </span>
<span class='v PS16_2' data-id='PS16_2'><span class='v-num v-2'>2&nbsp;</span>אָמַ֣רְתְּ לַֽ֭יהוָה אֲדֹנָ֣י אָ֑תָּה טֹ֝ובָתִ֗י בַּל־עָלֶֽיךָ׃ </span>
<span class='v PS16_3' data-id='PS16_3'><span class='v-num v-3'>3&nbsp;</span>לִ֭קְדֹושִׁים אֲשֶׁר־בָּאָ֣רֶץ הֵ֑מָּה וְ֝אַדִּירֵ֗י כָּל־חֶפְצִי־בָֽם׃ </span>
<span class='v PS16_4' data-id='PS16_4'><span class='v-num v-4'>4&nbsp;</span>יִרְבּ֥וּ עַצְּבֹותָם֮ אַחֵ֪ר מָ֫הָ֥רוּ בַּל־אַסִּ֣יךְ נִסְכֵּיהֶ֣ם מִדָּ֑ם וּֽבַל־אֶשָּׂ֥א אֶת־שְׁ֝מֹותָ֗ם עַל־שְׂפָתָֽי׃ </span>
<span class='v PS16_5' data-id='PS16_5'><span class='v-num v-5'>5&nbsp;</span>יְֽהוָ֗ה מְנָת־חֶלְקִ֥י וְכֹוסִ֑י אַ֝תָּ֗ה תֹּומִ֥יךְ גֹּורָלִֽי׃ </span>
<span class='v PS16_6' data-id='PS16_6'><span class='v-num v-6'>6&nbsp;</span>חֲבָלִ֣ים נָֽפְלוּ־לִ֭י בַּנְּעִמִ֑ים אַף־נַ֝חֲלָ֗ת שָֽׁפְרָ֥ה עָלֽ͏ָי׃ </span>
<span class='v PS16_7' data-id='PS16_7'><span class='v-num v-7'>7&nbsp;</span>אֲבָרֵ֗ךְ אֶת־יְ֭הוָה אֲשֶׁ֣ר יְעָצָ֑נִי אַף־לֵ֝ילֹ֗ות יִסְּר֥וּנִי כִלְיֹותָֽי׃ </span>
<span class='v PS16_8' data-id='PS16_8'><span class='v-num v-8'>8&nbsp;</span>שִׁוִּ֬יתִי יְהוָ֣ה לְנֶגְדִּ֣י תָמִ֑יד כִּ֥י מִֽ֝ימִינִ֗י בַּל־אֶמֹּֽוט׃ </span>
<span class='v PS16_9' data-id='PS16_9'><span class='v-num v-9'>9&nbsp;</span>לָכֵ֤ן ׀ שָׂמַ֣ח לִ֭בִּי וַיָּ֣גֶל כְּבֹודִ֑י אַף־בְּ֝שָׂרִ֗י יִשְׁכֹּ֥ן לָבֶֽטַח׃ </span>
<span class='v PS16_10' data-id='PS16_10'><span class='v-num v-10'>10&nbsp;</span>כִּ֤י ׀ לֹא־תַעֲזֹ֣ב נַפְשִׁ֣י לִשְׁאֹ֑ול לֹֽא־תִתֵּ֥ן חֲ֝סִידְךָ֗ לִרְאֹ֥ות שָֽׁחַת׃ </span>
<span class='v PS16_11' data-id='PS16_11'><span class='v-num v-11'>11&nbsp;</span>תֹּֽודִיעֵנִי֮ אֹ֤רַח חַ֫יִּ֥ים שֹׂ֣בַע שְׂ֭מָחֹות אֶת־פָּנֶ֑יךָ נְעִמֹ֖ות בִּימִינְךָ֣ נֶֽצַח׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS15.html'>&#9664;</a>
<a class='home' href='index.html'>&#9776;</a>
<a class='next' href='PS17.html'>&#9654;</a>
</div></div>
</body></html>
