<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 145</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 145 </a>
<a class='prev' href='PS144.html'> &#9664; </a>
<a class='next' href='PS146.html'> &#9654; </a>
</div></div>
<div class='chapter section PS145 hbo PS ezra_sil' dir='rtl' data-id='PS145' data-nextid='PS146' data-previd='PS144' lang='hbo'> 

<br><div class='c'> 145</div>
<div class='p'>
<span class='v PS145_1' data-id='PS145_1'><span class='verse1 v-num v-1'>1&nbsp;</span>תְּהִלָּ֗ה לְדָ֫וִ֥ד אֲרֹומִמְךָ֣ אֱלֹוהַ֣י הַמֶּ֑לֶךְ וַאֲבָרֲכָ֥ה שִׁ֝מְךָ֗ לְעֹולָ֥ם וָעֶֽד׃ </span>
<span class='v PS145_2' data-id='PS145_2'><span class='v-num v-2'>2&nbsp;</span>בְּכָל־יֹ֥ום אֲבָרֲכֶ֑ךָּ וַאֲהַלְלָ֥ה שִׁ֝מְךָ֗ לְעֹולָ֥ם וָעֶֽד׃ </span>
<span class='v PS145_3' data-id='PS145_3'><span class='v-num v-3'>3&nbsp;</span>גָּ֘דֹ֤ול יְהוָ֣ה וּמְהֻלָּ֣ל מְאֹ֑ד וְ֝לִגְדֻלָּתֹ֗ו אֵ֣ין חֵֽקֶר׃ </span>
<span class='v PS145_4' data-id='PS145_4'><span class='v-num v-4'>4&nbsp;</span>דֹּ֣ור לְ֭דֹור יְשַׁבַּ֣ח מַעֲשֶׂ֑יךָ וּגְב֖וּרֹתֶ֣יךָ יַגִּֽידוּ׃ </span>
<span class='v PS145_5' data-id='PS145_5'><span class='v-num v-5'>5&nbsp;</span>הֲ֭דַר כְּבֹ֣וד הֹודֶ֑ךָ וְדִבְרֵ֖י נִפְלְאֹותֶ֣יךָ אָשִֽׂיחָה׃ </span>
<span class='v PS145_6' data-id='PS145_6'><span class='v-num v-6'>6&nbsp;</span>וֶעֱז֣וּז נֹורְאֹתֶ֣יךָ יֹאמֵ֑רוּ *וּגְדוּלֹּתֶיךָ (וּגְדוּלָּתְךָ֥) אֲסַפְּרֶֽנָּה׃ </span>
<span class='v PS145_7' data-id='PS145_7'><span class='v-num v-7'>7&nbsp;</span>זֵ֣כֶר רַב־טוּבְךָ֣ יַבִּ֑יעוּ וְצִדְקָתְךָ֥ יְרַנֵּֽנוּ׃ </span>
<span class='v PS145_8' data-id='PS145_8'><span class='v-num v-8'>8&nbsp;</span>חַנּ֣וּן וְרַח֣וּם יְהוָ֑ה אֶ֥רֶךְ אַ֝פַּ֗יִם וּגְדָל־חָֽסֶד׃ </span>
<span class='v PS145_9' data-id='PS145_9'><span class='v-num v-9'>9&nbsp;</span>טֹוב־יְהוָ֥ה לַכֹּ֑ל וְ֝רַחֲמָ֗יו עַל־כָּל־מַעֲשָֽׂיו׃ </span>
<span class='v PS145_10' data-id='PS145_10'><span class='v-num v-10'>10&nbsp;</span>יֹוד֣וּךָ יְ֭הוָה כָּל־מַעֲשֶׂ֑יךָ וַ֝חֲסִידֶ֗יךָ יְבָרֲכֽוּכָה׃ </span>
<span class='v PS145_11' data-id='PS145_11'><span class='v-num v-11'>11&nbsp;</span>כְּבֹ֣וד מַלְכוּתְךָ֣ יֹאמֵ֑רוּ וּגְבוּרָתְךָ֥ יְדַבֵּֽרוּ׃ </span>
<span class='v PS145_12' data-id='PS145_12'><span class='v-num v-12'>12&nbsp;</span>לְהֹודִ֤יעַ ׀ לִבְנֵ֣י הָ֭אָדָם גְּבוּרֹתָ֑יו וּ֝כְבֹ֗וד הֲדַ֣ר מַלְכוּתֹֽו׃ </span>
<span class='v PS145_13' data-id='PS145_13'><span class='v-num v-13'>13&nbsp;</span>מַֽלְכוּתְךָ֗ מַלְכ֥וּת כָּל־עֹֽלָמִ֑ים וּ֝מֶֽמְשֶׁלְתְּךָ֗ בְּכָל־דֹּ֥ור וָדֹֽור׃ </span>
<span class='v PS145_14' data-id='PS145_14'><span class='v-num v-14'>14&nbsp;</span>סֹומֵ֣ךְ יְ֭הוָה לְכָל־הַנֹּפְלִ֑ים וְ֝זֹוקֵ֗ף לְכָל־הַכְּפוּפִֽים׃ </span>
<span class='v PS145_15' data-id='PS145_15'><span class='v-num v-15'>15&nbsp;</span>עֵֽינֵי־כֹ֭ל אֵלֶ֣יךָ יְשַׂבֵּ֑רוּ וְאַתָּ֤ה נֹֽותֵן־לָהֶ֖ם אֶת־אָכְלָ֣ם בְּעִתֹּֽו׃ </span>
<span class='v PS145_16' data-id='PS145_16'><span class='v-num v-16'>16&nbsp;</span>פֹּותֵ֥חַ אֶת־יָדֶ֑ךָ וּמַשְׂבִּ֖יעַ לְכָל־חַ֣י רָצֹֽון׃ </span>
<span class='v PS145_17' data-id='PS145_17'><span class='v-num v-17'>17&nbsp;</span>צַדִּ֣יק יְ֭הוָה בְּכָל־דְּרָכָ֑יו וְ֝חָסִ֗יד בְּכָל־מַעֲשָֽׂיו׃ </span>
<span class='v PS145_18' data-id='PS145_18'><span class='v-num v-18'>18&nbsp;</span>קָרֹ֣וב יְ֭הוָה לְכָל־קֹרְאָ֑יו לְכֹ֤ל אֲשֶׁ֖ר יִקְרָאֻ֣הוּ בֶאֱמֶֽת׃ </span>
<span class='v PS145_19' data-id='PS145_19'><span class='v-num v-19'>19&nbsp;</span>רְצֹון־יְרֵאָ֥יו יַעֲשֶׂ֑ה וְֽאֶת־שַׁוְעָתָ֥ם יִ֝שְׁמַ֗ע וְיֹושִׁיעֵֽם׃ </span>
<span class='v PS145_20' data-id='PS145_20'><span class='v-num v-20'>20&nbsp;</span>שֹׁומֵ֣ר יְ֭הוָה אֶת־כָּל־אֹהֲבָ֑יו וְאֵ֖ת כָּל־הָרְשָׁעִ֣ים יַשְׁמִֽיד׃ </span>
<span class='v PS145_21' data-id='PS145_21'><span class='v-num v-21'>21&nbsp;</span>תְּהִלַּ֥ת יְהוָ֗ה יְֽדַבֶּ֫ר־פִּ֥י וִיבָרֵ֣ךְ כָּל־בָּ֭שָׂר שֵׁ֥ם קָדְשֹׁ֗ו לְעֹולָ֥ם וָעֶֽד׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS144.html'>&#9664;</a>
<a class='home' href='index.html'>&#9776;</a>
<a class='next' href='PS146.html'>&#9654;</a>
</div></div>
</body></html>
