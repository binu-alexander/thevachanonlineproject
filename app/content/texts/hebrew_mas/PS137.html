<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 137</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 137 </a>
<a class='prev' href='PS136.html'> &#9664; </a>
<a class='next' href='PS138.html'> &#9654; </a>
</div></div>
<div class='chapter section PS137 hbo PS ezra_sil' dir='rtl' data-id='PS137' data-nextid='PS138' data-previd='PS136' lang='hbo'> 

<div class='c'> 137</div>
<div class='p'>
<span class='v PS137_1' data-id='PS137_1'><span class='verse1 v-num v-1'>1&nbsp;</span>עַ֥ל נַהֲרֹ֨ות ׀ בָּבֶ֗ל שָׁ֣ם יָ֭שַׁבְנוּ גַּם־בָּכִ֑ינוּ בְּ֝זָכְרֵ֗נוּ אֶת־צִיֹּֽון׃ </span>
<span class='v PS137_2' data-id='PS137_2'><span class='v-num v-2'>2&nbsp;</span>עַֽל־עֲרָבִ֥ים בְּתֹוכָ֑הּ תָּ֝לִ֗ינוּ כִּנֹּרֹותֵֽינוּ׃ </span>
<span class='v PS137_3' data-id='PS137_3'><span class='v-num v-3'>3&nbsp;</span>כִּ֤י שָׁ֨ם שְֽׁאֵל֪וּנוּ שֹׁובֵ֡ינוּ דִּבְרֵי־שִׁ֭יר וְתֹולָלֵ֣ינוּ שִׂמְחָ֑ה שִׁ֥ירוּ לָ֝֗נוּ מִשִּׁ֥יר צִיֹּֽון׃ </span>
<span class='v PS137_4' data-id='PS137_4'><span class='v-num v-4'>4&nbsp;</span>אֵ֗יךְ נָשִׁ֥יר אֶת־שִׁיר־יְהוָ֑ה עַ֝֗ל אַדְמַ֥ת נֵכָֽר׃ </span>
<span class='v PS137_5' data-id='PS137_5'><span class='v-num v-5'>5&nbsp;</span>אִֽם־אֶשְׁכָּחֵ֥ךְ יְֽרוּשָׁלָ֗͏ִם תִּשְׁכַּ֥ח יְמִינֽ͏ִי׃ </span>
<span class='v PS137_6' data-id='PS137_6'><span class='v-num v-6'>6&nbsp;</span>תִּדְבַּ֥ק־לְשֹׁונִ֨י ׀ לְחִכִּי֮ אִם־לֹ֪א אֶ֫זְכְּרֵ֥כִי אִם־לֹ֣א אַ֭עֲלֶה אֶת־יְרוּשָׁלַ֑͏ִם עַ֝֗ל רֹ֣אשׁ שִׂמְחָתֽ͏ִי׃ </span>
<span class='v PS137_7' data-id='PS137_7'><span class='v-num v-7'>7&nbsp;</span>זְכֹ֤ר יְהוָ֨ה ׀ לִבְנֵ֬י אֱדֹ֗ום אֵת֮ יֹ֤ום יְֽרוּשָׁ֫לָ֥͏ִם הָ֭אֹ֣מְרִים עָ֤רוּ ׀ עָ֑רוּ עַ֝֗ד הַיְסֹ֥וד בָּֽהּ׃ </span>
<span class='v PS137_8' data-id='PS137_8'><span class='v-num v-8'>8&nbsp;</span>בַּת־בָּבֶ֗ל הַשְּׁד֫וּדָ֥ה אַשְׁרֵ֥י שֶׁיְשַׁלֶּם־לָ֑ךְ אֶת־גְּ֝מוּלֵ֗ךְ שֶׁגָּמַ֥לְתְּ לָֽנוּ׃ </span>
<span class='v PS137_9' data-id='PS137_9'><span class='v-num v-9'>9&nbsp;</span>אַשְׁרֵ֤י ׀ שֶׁיֹּאחֵ֓ז וְנִפֵּ֬ץ אֶֽת־עֹ֝לָלַ֗יִךְ אֶל־הַסָּֽלַע׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS136.html'>&#9664;</a>
<a class='home' href='index.html'>&#9776;</a>
<a class='next' href='PS138.html'>&#9654;</a>
</div></div>
</body></html>
