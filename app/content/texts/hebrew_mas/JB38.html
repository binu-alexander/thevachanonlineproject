<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 38</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 38 </a>
<a class='prev' href='JB37.html'> &#9664; </a>
<a class='next' href='JB39.html'> &#9654; </a>
</div></div>
<div class='chapter section JB38 hbo JB ezra_sil' dir='rtl' data-id='JB38' data-nextid='JB39' data-previd='JB37' lang='hbo'> 

<br><div class='c'>38</div>
<div class='p'>
<span class='v JB38_1' data-id='JB38_1'><span class='verse1 v-num v-1'>1&nbsp;</span>וַיַּֽעַן־יְהוָ֣ה אֶת־אִ֭יֹּוב *מִנ *הַסְּעָרָה (מִ֥ן ׀ הַסְּעָרָ֗ה) וַיֹּאמַֽר׃ </span>
<span class='v JB38_2' data-id='JB38_2'><span class='v-num v-2'>2&nbsp;</span>מִ֤י זֶ֨ה ׀ מַחְשִׁ֖יךְ עֵצָ֥ה בְמִלִּ֗ין בְּֽלִי־דָֽעַת׃ </span>
<span class='v JB38_3' data-id='JB38_3'><span class='v-num v-3'>3&nbsp;</span>אֱזָר־נָ֣א כְגֶ֣בֶר חֲלָצֶ֑יךָ וְ֝אֶשְׁאָלְךָ֗ וְהֹודִיעֵֽנִי׃ </span>
<span class='v JB38_4' data-id='JB38_4'><span class='v-num v-4'>4&nbsp;</span>אֵיפֹ֣ה הָ֭יִיתָ בְּיָסְדִי־אָ֑רֶץ הַ֝גֵּ֗ד אִם־יָדַ֥עְתָּ בִינָֽה׃ </span>
<span class='v JB38_5' data-id='JB38_5'><span class='v-num v-5'>5&nbsp;</span>מִי־שָׂ֣ם מְ֭מַדֶּיהָ כִּ֣י תֵדָ֑ע אֹ֤ו מִֽי־נָטָ֖ה עָלֶ֣יהָ קָּֽו׃ </span>
<span class='v JB38_6' data-id='JB38_6'><span class='v-num v-6'>6&nbsp;</span>עַל־מָ֭ה אֲדָנֶ֣יהָ הָטְבָּ֑עוּ אֹ֥ו מִֽי־יָ֝רָ֗ה אֶ֣בֶן פִּנָּתָֽהּ׃ </span>
<span class='v JB38_7' data-id='JB38_7'><span class='v-num v-7'>7&nbsp;</span>בְּרָן־יַ֭חַד כֹּ֣וכְבֵי בֹ֑קֶר וַ֝יָּרִ֗יעוּ כָּל־בְּנֵ֥י אֱלֹהִֽים׃ </span>
<span class='v JB38_8' data-id='JB38_8'><span class='v-num v-8'>8&nbsp;</span>וַיָּ֣סֶךְ בִּדְלָתַ֣יִם יָ֑ם בְּ֝גִיחֹ֗ו מֵרֶ֥חֶם יֵצֵֽא׃ </span>
<span class='v JB38_9' data-id='JB38_9'><span class='v-num v-9'>9&nbsp;</span>בְּשׂוּמִ֣י עָנָ֣ן לְבֻשֹׁ֑ו וַ֝עֲרָפֶ֗ל חֲתֻלָּתֹֽו׃ </span>
<span class='v JB38_10' data-id='JB38_10'><span class='v-num v-10'>10&nbsp;</span>וָאֶשְׁבֹּ֣ר עָלָ֣יו חֻקִּ֑י וָֽ֝אָשִׂ֗ים בְּרִ֣יחַ וּדְלָתָֽיִם׃ </span>
<span class='v JB38_11' data-id='JB38_11'><span class='v-num v-11'>11&nbsp;</span>וָאֹמַ֗ר עַד־פֹּ֣ה תָ֭בֹוא וְלֹ֣א תֹסִ֑יף וּפֹ֥א־יָ֝שִׁ֗ית בִּגְאֹ֥ון גַּלֶּֽיךָ׃ </span>
<span class='v JB38_12' data-id='JB38_12'><span class='v-num v-12'>12&nbsp;</span>הְֽ֭מִיָּמֶיךָ צִוִּ֣יתָ בֹּ֑קֶר *יִדַּעְתָּה *שַׁחַר (יִדַּ֖עְתָּ הַשַּׁ֣חַר) מְקֹמֹֽו׃ </span>
<span class='v JB38_13' data-id='JB38_13'><span class='v-num v-13'>13&nbsp;</span>לֶ֭אֱחֹז בְּכַנְפֹ֣ות הָאָ֑רֶץ וְיִנָּעֲר֖וּ רְשָׁעִ֣ים מִמֶּֽנָּה׃ </span>
<span class='v JB38_14' data-id='JB38_14'><span class='v-num v-14'>14&nbsp;</span>תִּ֭תְהַפֵּךְ כְּחֹ֣מֶר חֹותָ֑ם וְ֝יִֽתְיַצְּב֗וּ כְּמֹ֣ו לְבֽוּשׁ׃ </span>
<span class='v JB38_15' data-id='JB38_15'><span class='v-num v-15'>15&nbsp;</span>וְיִמָּנַ֣ע מֵרְשָׁעִ֣ים אֹורָ֑ם וּזְרֹ֥ועַ רָ֝מָ֗ה תִּשָּׁבֵֽר׃ </span>
<span class='v JB38_16' data-id='JB38_16'><span class='v-num v-16'>16&nbsp;</span>הֲ֭בָאתָ עַד־נִבְכֵי־יָ֑ם וּבְחֵ֥קֶר תְּ֝הֹ֗ום הִתְהַלָּֽכְתָּ׃ </span>
<span class='v JB38_17' data-id='JB38_17'><span class='v-num v-17'>17&nbsp;</span>הֲנִגְל֣וּ לְ֭ךָ שַׁעֲרֵי־מָ֑וֶת וְשַׁעֲרֵ֖י צַלְמָ֣וֶת תִּרְאֶֽה׃ </span>
<span class='v JB38_18' data-id='JB38_18'><span class='v-num v-18'>18&nbsp;</span>הִ֭תְבֹּנַנְתָּ עַד־רַחֲבֵי־אָ֑רֶץ הַ֝גֵּ֗ד אִם־יָדַ֥עְתָּ כֻלָּֽהּ׃ </span>
<span class='v JB38_19' data-id='JB38_19'><span class='v-num v-19'>19&nbsp;</span>אֵי־זֶ֣ה הַ֭דֶּרֶךְ יִשְׁכָּן־אֹ֑ור וְ֝חֹ֗שֶׁךְ אֵי־זֶ֥ה מְקֹמֹֽו׃ </span>
<span class='v JB38_20' data-id='JB38_20'><span class='v-num v-20'>20&nbsp;</span>כִּ֣י תִ֭קָּחֶנּוּ אֶל־גְּבוּלֹ֑ו וְכִֽי־תָ֝בִ֗ין נְתִיבֹ֥ות בֵּיתֹֽו׃ </span>
<span class='v JB38_21' data-id='JB38_21'><span class='v-num v-21'>21&nbsp;</span>יָ֭דַעְתָּ כִּי־אָ֣ז תִּוָּלֵ֑ד וּמִסְפַּ֖ר יָמֶ֣יךָ רַבִּֽים׃ </span>
<span class='v JB38_22' data-id='JB38_22'><span class='v-num v-22'>22&nbsp;</span>הֲ֭בָאתָ אֶל־אֹצְרֹ֣ות שָׁ֑לֶג וְאֹצְרֹ֖ות בָּרָ֣ד תִּרְאֶֽה׃ </span>
<span class='v JB38_23' data-id='JB38_23'><span class='v-num v-23'>23&nbsp;</span>אֲשֶׁר־חָשַׂ֥כְתִּי לְעֶת־צָ֑ר לְיֹ֥ום קְ֝רָ֗ב וּמִלְחָמָֽה׃ </span>
<span class='v JB38_24' data-id='JB38_24'><span class='v-num v-24'>24&nbsp;</span>אֵי־זֶ֣ה הַ֭דֶּרֶךְ יֵחָ֣לֶק אֹ֑ור יָפֵ֖ץ קָדִ֣ים עֲלֵי־אָֽרֶץ׃ </span>
<span class='v JB38_25' data-id='JB38_25'><span class='v-num v-25'>25&nbsp;</span>מִֽי־פִלַּ֣ג לַשֶּׁ֣טֶף תְּעָלָ֑ה וְ֝דֶ֗רֶךְ לַחֲזִ֥יז קֹלֹֽות׃ </span>
<span class='v JB38_26' data-id='JB38_26'><span class='v-num v-26'>26&nbsp;</span>לְ֭הַמְטִיר עַל־אֶ֣רֶץ לֹא־אִ֑ישׁ מִ֝דְבָּ֗ר לֹא־אָדָ֥ם בֹּֽו׃ </span>
<span class='v JB38_27' data-id='JB38_27'><span class='v-num v-27'>27&nbsp;</span>לְהַשְׂבִּ֣יעַ שֹׁ֖אָה וּמְשֹׁאָ֑ה וּ֝לְהַצְמִ֗יחַ מֹ֣צָא דֶֽשֶׁא׃ </span>
<span class='v JB38_28' data-id='JB38_28'><span class='v-num v-28'>28&nbsp;</span>הֲיֵשׁ־לַמָּטָ֥ר אָ֑ב אֹ֥ו מִי־הֹ֝ולִ֗יד אֶגְלֵי־טָֽל׃ </span>
<span class='v JB38_29' data-id='JB38_29'><span class='v-num v-29'>29&nbsp;</span>מִבֶּ֣טֶן מִ֭י יָצָ֣א הַקָּ֑רַח וּכְפֹ֥ר שָׁ֝מַיִם מִ֣י יְלָדֹֽו׃ </span>
<span class='v JB38_30' data-id='JB38_30'><span class='v-num v-30'>30&nbsp;</span>כָּ֭אֶבֶן מַ֣יִם יִתְחַבָּ֑אוּ וּפְנֵ֥י תְ֝הֹ֗ום יִתְלַכָּֽדוּ׃ </span>
<span class='v JB38_31' data-id='JB38_31'><span class='v-num v-31'>31&nbsp;</span>הַֽ֭תְקַשֵּׁר מַעֲדַנֹּ֣ות כִּימָ֑ה אֹֽו־מֹשְׁכֹ֖ות כְּסִ֣יל תְּפַתֵּֽחַ׃ </span>
<span class='v JB38_32' data-id='JB38_32'><span class='v-num v-32'>32&nbsp;</span>הֲתֹצִ֣יא מַזָּרֹ֣ות בְּעִתֹּ֑ו וְ֝עַ֗יִשׁ עַל־בָּנֶ֥יהָ תַנְחֵֽם׃ </span>
<span class='v JB38_33' data-id='JB38_33'><span class='v-num v-33'>33&nbsp;</span>הֲ֭יָדַעְתָּ חֻקֹּ֣ות שָׁמָ֑יִם אִם־תָּשִׂ֖ים מִשְׁטָרֹ֣ו בָאָֽרֶץ׃ </span>
<span class='v JB38_34' data-id='JB38_34'><span class='v-num v-34'>34&nbsp;</span>הֲתָרִ֣ים לָעָ֣ב קֹולֶ֑ךָ וְֽשִׁפְעַת־מַ֥יִם תְּכַסֶּֽךָּ׃ </span>
<span class='v JB38_35' data-id='JB38_35'><span class='v-num v-35'>35&nbsp;</span>הֽ͏ַתְשַׁלַּ֣ח בְּרָקִ֣ים וְיֵלֵ֑כוּ וְיֹאמְר֖וּ לְךָ֣ הִנֵּֽנוּ׃ </span>
<span class='v JB38_36' data-id='JB38_36'><span class='v-num v-36'>36&nbsp;</span>מִי־שָׁ֭ת בַּטֻּחֹ֣ות חָכְמָ֑ה אֹ֤ו מִֽי־נָתַ֖ן לַשֶּׂ֣כְוִי בִינָֽה׃ </span>
<span class='v JB38_37' data-id='JB38_37'><span class='v-num v-37'>37&nbsp;</span>מִֽי־יְסַפֵּ֣ר שְׁחָקִ֣ים בְּחָכְמָ֑ה וְנִבְלֵ֥י שָׁ֝מַ֗יִם מִ֣י יַשְׁכִּֽיב׃ </span>
<span class='v JB38_38' data-id='JB38_38'><span class='v-num v-38'>38&nbsp;</span>בְּצֶ֣קֶת עָ֭פָר לַמּוּצָ֑ק וּרְגָבִ֥ים יְדֻבָּֽקוּ׃ </span>
<span class='v JB38_39' data-id='JB38_39'><span class='v-num v-39'>39&nbsp;</span>הֲתָצ֣וּד לְלָבִ֣יא טָ֑רֶף וְחַיַּ֖ת כְּפִירִ֣ים תְּמַלֵּֽא׃ </span>
<span class='v JB38_40' data-id='JB38_40'><span class='v-num v-40'>40&nbsp;</span>כִּי־יָשֹׁ֥חוּ בַמְּעֹונֹ֑ות יֵשְׁב֖וּ בַסֻּכָּ֣ה לְמֹו־אָֽרֶב׃ </span>
<span class='v JB38_41' data-id='JB38_41'><span class='v-num v-41'>41&nbsp;</span>מִ֤י יָכִ֥ין לָעֹרֵ֗ב צֵ֫ידֹ֥ו כִּֽי־*יְלָדֹו (יְ֭לָדָיו) אֶל־אֵ֣ל יְשַׁוֵּ֑עוּ יִ֝תְע֗וּ לִבְלִי־אֹֽכֶל׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB37.html'>&#9664;</a>
<a class='home' href='index.html'>&#9776;</a>
<a class='next' href='JB39.html'>&#9654;</a>
</div></div>
</body></html>
