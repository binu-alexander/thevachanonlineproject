<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 76</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 76 </a>
<a class='prev' href='PS75.html'> &#9664; </a>
<a class='next' href='PS77.html'> &#9654; </a>
</div></div>
<div class='chapter section PS76 hbo PS ezra_sil' dir='rtl' data-id='PS76' data-nextid='PS77' data-previd='PS75' lang='hbo'> 

<div class='c'> 76</div>
<div class='p'>
<span class='v PS76_1' data-id='PS76_1'><span class='verse1 v-num v-1'>1&nbsp;</span>לַמְנַצֵּ֥חַ בִּנְגִינֹ֑ת מִזְמֹ֖ור לְאָסָ֣ף שִֽׁיר׃ </span>
<span class='v PS76_2' data-id='PS76_2'><span class='v-num v-2'>2&nbsp;</span>נֹודָ֣ע בִּֽיהוּדָ֣ה אֱלֹהִ֑ים בְּ֝יִשְׂרָאֵ֗ל גָּדֹ֥ול שְׁמֹֽו׃ </span>
<span class='v PS76_3' data-id='PS76_3'><span class='v-num v-3'>3&nbsp;</span>וַיְהִ֣י בְשָׁלֵ֣ם סֻכֹּ֑ו וּמְעֹ֖ונָתֹ֣ו בְצִיֹּֽון׃ </span>
<span class='v PS76_4' data-id='PS76_4'><span class='v-num v-4'>4&nbsp;</span>שָׁ֭מָּה שִׁבַּ֣ר רִשְׁפֵי־קָ֑שֶׁת מָגֵ֬ן וְחֶ֖רֶב וּמִלְחָמָ֣ה סֶֽלָה׃ </span>
<span class='v PS76_5' data-id='PS76_5'><span class='v-num v-5'>5&nbsp;</span>נָ֭אֹור אַתָּ֥ה אַדִּ֗יר מֵֽהַרְרֵי־טָֽרֶף׃ </span>
<span class='v PS76_6' data-id='PS76_6'><span class='v-num v-6'>6&nbsp;</span>אֶשְׁתֹּולְל֨וּ ׀ אַבִּ֣ירֵי לֵ֭ב נָמ֣וּ שְׁנָתָ֑ם וְלֹא־מָצְא֖וּ כָל־אַנְשֵׁי־חַ֣יִל יְדֵיהֶֽם׃ </span>
<span class='v PS76_7' data-id='PS76_7'><span class='v-num v-7'>7&nbsp;</span>מִ֭גַּעֲרָ֣תְךָ אֱלֹהֵ֣י יַעֲקֹ֑ב נִ֝רְדָּ֗ם וְרֶ֣כֶב וָסֽוּס׃ </span>
<span class='v PS76_8' data-id='PS76_8'><span class='v-num v-8'>8&nbsp;</span>אַתָּ֤ה ׀ נֹ֥ורָא אַ֗תָּה וּמִֽי־יַעֲמֹ֥ד לְפָנֶ֗יךָ מֵאָ֥ז אַפֶּֽךָ׃ </span>
<span class='v PS76_9' data-id='PS76_9'><span class='v-num v-9'>9&nbsp;</span>מִ֭שָּׁמַיִם הִשְׁמַ֣עְתָּ דִּ֑ין אֶ֖רֶץ יָֽרְאָ֣ה וְשָׁקָֽטָה׃ </span>
<span class='v PS76_10' data-id='PS76_10'><span class='v-num v-10'>10&nbsp;</span>בְּקוּם־לַמִּשְׁפָּ֥ט אֱלֹהִ֑ים לְהֹושִׁ֖יעַ כָּל־עַנְוֵי־אֶ֣רֶץ סֶֽלָה׃ </span>
<span class='v PS76_11' data-id='PS76_11'><span class='v-num v-11'>11&nbsp;</span>כִּֽי־חֲמַ֣ת אָדָ֣ם תֹּודֶ֑ךָּ שְׁאֵרִ֖ית חֵמֹ֣ת תַּחְגֹּֽר׃ </span>
<span class='v PS76_12' data-id='PS76_12'><span class='v-num v-12'>12&nbsp;</span>נִֽדֲר֣וּ וְשַׁלְּמוּ֮ לַיהוָ֪ה אֱ‍ֽלֹהֵ֫יכֶ֥ם כָּל־סְבִיבָ֑יו יֹובִ֥ילוּ שַׁ֝֗י לַמֹּורָֽא׃ </span>
<span class='v PS76_13' data-id='PS76_13'><span class='v-num v-13'>13&nbsp;</span>יִ֭בְצֹר ר֣וּחַ נְגִידִ֑ים נֹ֝ורָ֗א לְמַלְכֵי־אָֽרֶץ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS75.html'>&#9664;</a>
<a class='home' href='index.html'>&#9776;</a>
<a class='next' href='PS77.html'>&#9654;</a>
</div></div>
</body></html>
