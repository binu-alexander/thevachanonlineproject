<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 21</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 21 </a>
<a class='prev' href='PS20.html'> &#9664; </a>
<a class='next' href='PS22.html'> &#9654; </a>
</div></div>
<div class='chapter section PS21 hbo PS ezra_sil' dir='rtl' data-id='PS21' data-nextid='PS22' data-previd='PS20' lang='hbo'> 

<div class='c'> 21</div>
<div class='p'>
<span class='v PS21_1' data-id='PS21_1'><span class='verse1 v-num v-1'>1&nbsp;</span>לַמְנַצֵּ֗חַ מִזְמֹ֥ור לְדָוִֽד׃ </span>
<span class='v PS21_2' data-id='PS21_2'><span class='v-num v-2'>2&nbsp;</span>יְֽהוָ֗ה בְּעָזְּךָ֥ יִשְׂמַח־מֶ֑לֶךְ וּ֝בִישׁ֥וּעָתְךָ֗ מַה־יָּ֥גֶיל מְאֹֽד׃ </span>
<span class='v PS21_3' data-id='PS21_3'><span class='v-num v-3'>3&nbsp;</span>תַּאֲוַ֣ת לִ֭בֹּו נָתַ֣תָּה לֹּ֑ו וַאֲרֶ֥שֶׁת שְׂ֝פָתָ֗יו בַּל־מָנַ֥עְתָּ סֶּֽלָה׃ </span>
<span class='v PS21_4' data-id='PS21_4'><span class='v-num v-4'>4&nbsp;</span>כִּֽי־תְ֭קַדְּמֶנּוּ בִּרְכֹ֣ות טֹ֑וב תָּשִׁ֥ית לְ֝רֹאשֹׁ֗ו עֲטֶ֣רֶת פָּֽז׃ </span>
<span class='v PS21_5' data-id='PS21_5'><span class='v-num v-5'>5&nbsp;</span>חַיִּ֤ים ׀ שָׁאַ֣ל מִ֭מְּךָ נָתַ֣תָּה לֹּ֑ו אֹ֥רֶךְ יָ֝מִ֗ים עֹולָ֥ם וָעֶֽד׃ </span>
<span class='v PS21_6' data-id='PS21_6'><span class='v-num v-6'>6&nbsp;</span>גָּדֹ֣ול כְּ֭בֹודֹו בִּישׁוּעָתֶ֑ךָ הֹ֥וד וְ֝הָדָר תְּשַׁוֶּ֥ה עָלָֽיו׃ </span>
<span class='v PS21_7' data-id='PS21_7'><span class='v-num v-7'>7&nbsp;</span>כִּֽי־תְשִׁיתֵ֣הוּ בְרָכֹ֣ות לָעַ֑ד תְּחַדֵּ֥הוּ בְ֝שִׂמְחָ֗ה אֶת־פָּנֶֽיךָ׃ </span>
<span class='v PS21_8' data-id='PS21_8'><span class='v-num v-8'>8&nbsp;</span>כִּֽי־הַ֭מֶּלֶךְ בֹּטֵ֣חַ בַּיהוָ֑ה וּבְחֶ֥סֶד עֶ֝לְיֹ֗ון בַּל־יִמֹּֽוט׃ </span>
<span class='v PS21_9' data-id='PS21_9'><span class='v-num v-9'>9&nbsp;</span>תִּמְצָ֣א יָ֭דְךָ לְכָל־אֹיְבֶ֑יךָ יְ֝מִֽינְךָ תִּמְצָ֥א שֹׂנְאֶֽיךָ׃ </span>
<span class='v PS21_10' data-id='PS21_10'><span class='v-num v-10'>10&nbsp;</span>תְּשִׁיתֵ֤מֹו ׀ כְּתַנּ֥וּר אֵשׁ֮ לְעֵ֪ת פָּ֫נֶ֥יךָ יְ֭הוָה בְּאַפֹּ֣ו יְבַלְּעֵ֑ם וְֽתֹאכְלֵ֥ם אֵֽשׁ׃ </span>
<span class='v PS21_11' data-id='PS21_11'><span class='v-num v-11'>11&nbsp;</span>פִּ֭רְיָמֹו מֵאֶ֣רֶץ תְּאַבֵּ֑ד וְ֝זַרְעָ֗ם מִבְּנֵ֥י אָדָֽם׃ </span>
<span class='v PS21_12' data-id='PS21_12'><span class='v-num v-12'>12&nbsp;</span>כִּי־נָט֣וּ עָלֶ֣יךָ רָעָ֑ה חָֽשְׁב֥וּ מְ֝זִמָּ֗ה בַּל־יוּכָֽלוּ׃ </span>
<span class='v PS21_13' data-id='PS21_13'><span class='v-num v-13'>13&nbsp;</span>כִּ֭י תְּשִׁיתֵ֣מֹו שֶׁ֑כֶם בְּ֝מֵֽיתָרֶ֗יךָ תְּכֹונֵ֥ן עַל־פְּנֵיהֶֽם׃ </span>
<span class='v PS21_14' data-id='PS21_14'><span class='v-num v-14'>14&nbsp;</span>ר֣וּמָה יְהוָ֣ה בְעֻזֶּ֑ךָ נָשִׁ֥ירָה וּֽ֝נְזַמְּרָה גְּבוּרָתֶֽךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS20.html'>&#9664;</a>
<a class='home' href='index.html'>&#9776;</a>
<a class='next' href='PS22.html'>&#9654;</a>
</div></div>
</body></html>
