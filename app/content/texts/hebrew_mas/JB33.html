<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 33</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 33 </a>
<a class='prev' href='JB32.html'> &#9664; </a>
<a class='next' href='JB34.html'> &#9654; </a>
</div></div>
<div class='chapter section JB33 hbo JB ezra_sil' dir='rtl' data-id='JB33' data-nextid='JB34' data-previd='JB32' lang='hbo'> 

<br><div class='c'>33</div>
<div class='p'>
<span class='v JB33_1' data-id='JB33_1'><span class='verse1 v-num v-1'>1&nbsp;</span>וְֽאוּלָ֗ם שְׁמַֽע־נָ֣א אִיֹּ֣וב מִלָּ֑י וְֽכָל־דְּבָרַ֥י הַאֲזִֽינָה׃ </span>
<span class='v JB33_2' data-id='JB33_2'><span class='v-num v-2'>2&nbsp;</span>הִנֵּה־נָ֭א פָּתַ֣חְתִּי פִ֑י דִּבְּרָ֖ה לְשֹׁונִ֣י בְחִכִּֽי׃ </span>
<span class='v JB33_3' data-id='JB33_3'><span class='v-num v-3'>3&nbsp;</span>יֹֽשֶׁר־לִבִּ֥י אֲמָרָ֑י וְדַ֥עַת שְׂ֝פָתַ֗י בָּר֥וּר מִלֵּֽלוּ׃ </span>
<span class='v JB33_4' data-id='JB33_4'><span class='v-num v-4'>4&nbsp;</span>רֽוּחַ־אֵ֥ל עָשָׂ֑תְנִי וְנִשְׁמַ֖ת שַׁדַּ֣י תְּחַיֵּֽנִי׃ </span>
<span class='v JB33_5' data-id='JB33_5'><span class='v-num v-5'>5&nbsp;</span>אִם־תּוּכַ֥ל הֲשִׁיבֵ֑נִי עֶרְכָ֥ה לְ֝פָנַ֗י הִתְיַצָּֽבָה׃ </span>
<span class='v JB33_6' data-id='JB33_6'><span class='v-num v-6'>6&nbsp;</span>הֵן־אֲנִ֣י כְפִ֣יךָ לָאֵ֑ל מֵ֝חֹ֗מֶר קֹרַ֥צְתִּי גַם־אָֽנִי׃ </span>
<span class='v JB33_7' data-id='JB33_7'><span class='v-num v-7'>7&nbsp;</span>הִנֵּ֣ה אֵ֭מָתִי לֹ֣א תְבַעֲתֶ֑ךָּ וְ֝אַכְפִּ֗י עָלֶ֥יךָ לֹא־יִכְבָּֽד׃ </span>
<span class='v JB33_8' data-id='JB33_8'><span class='v-num v-8'>8&nbsp;</span>אַ֭ךְ אָמַ֣רְתָּ בְאָזְנָ֑י וְקֹ֖ול מִלִּ֣ין אֶשְׁמָֽע׃ </span>
<span class='v JB33_9' data-id='JB33_9'><span class='v-num v-9'>9&nbsp;</span>זַ֥ךְ אֲנִ֗י בְּֽלִ֫י פָ֥שַׁע חַ֥ף אָנֹכִ֑י וְלֹ֖א עָוֹ֣ן לִֽי׃ </span>
<span class='v JB33_10' data-id='JB33_10'><span class='v-num v-10'>10&nbsp;</span>הֵ֣ן תְּ֭נוּאֹות עָלַ֣י יִמְצָ֑א יַחְשְׁבֵ֖נִי לְאֹויֵ֣ב לֹֽו׃ </span>
<span class='v JB33_11' data-id='JB33_11'><span class='v-num v-11'>11&nbsp;</span>יָשֵׂ֣ם בַּסַּ֣ד רַגְלָ֑י יִ֝שְׁמֹ֗ר כָּל־אָרְחֹתָֽי׃ </span>
<span class='v JB33_12' data-id='JB33_12'><span class='v-num v-12'>12&nbsp;</span>הֶן־זֹ֣את לֹא־צָדַ֣קְתָּ אֶעֱנֶ֑ךָּ כִּֽי־יִרְבֶּ֥ה אֱ֝לֹ֗והַ מֵאֱנֹֽושׁ׃ </span>
<span class='v JB33_13' data-id='JB33_13'><span class='v-num v-13'>13&nbsp;</span>מַ֭דּוּעַ אֵלָ֣יו רִיבֹ֑ותָ כִּ֥י כָל־דְּ֝בָרָ֗יו לֹ֣א־יַעֲנֶֽה׃ </span>
<span class='v JB33_14' data-id='JB33_14'><span class='v-num v-14'>14&nbsp;</span>כִּֽי־בְאַחַ֥ת יְדַבֶּר־אֵ֑ל וּ֝בִשְׁתַּ֗יִם לֹ֣א יְשׁוּרֶֽנָּה׃ </span>
<span class='v JB33_15' data-id='JB33_15'><span class='v-num v-15'>15&nbsp;</span>בַּחֲלֹ֤ום ׀ חֶזְיֹ֬ון לַ֗יְלָה בִּנְפֹ֣ל תַּ֭רְדֵּמָה עַל־אֲנָשִׁ֑ים בִּ֝תְנוּמֹ֗ות עֲלֵ֣י מִשְׁכָּֽב׃ </span>
<span class='v JB33_16' data-id='JB33_16'><span class='v-num v-16'>16&nbsp;</span>אָ֣ז יִ֭גְלֶה אֹ֣זֶן אֲנָשִׁ֑ים וּבְמֹ֖סָרָ֣ם יַחְתֹּֽם׃ </span>
<span class='v JB33_17' data-id='JB33_17'><span class='v-num v-17'>17&nbsp;</span>לְ֭הָסִיר אָדָ֣ם מַעֲשֶׂ֑ה וְגֵוָ֖ה מִגֶּ֣בֶר יְכַסֶּֽה׃ </span>
<span class='v JB33_18' data-id='JB33_18'><span class='v-num v-18'>18&nbsp;</span>יַחְשֹׂ֣ךְ נַ֭פְשֹׁו מִנִּי־שָׁ֑חַת וְ֝חַיָּתֹ֗ו מֵעֲבֹ֥ר בַּשָּֽׁלַח׃ </span>
<span class='v JB33_19' data-id='JB33_19'><span class='v-num v-19'>19&nbsp;</span>וְהוּכַ֣ח בְּ֭מַכְאֹוב עַל־מִשְׁכָּבֹ֑ו *וְרִיב (וְרֹ֖וב) עֲצָמָ֣יו אֵתָֽן׃ </span>
<span class='v JB33_20' data-id='JB33_20'><span class='v-num v-20'>20&nbsp;</span>וְזִֽהֲמַ֣תּוּ חַיָּתֹ֣ו לָ֑חֶם וְ֝נַפְשֹׁ֗ו מַאֲכַ֥ל תַּאֲוָֽה׃ </span>
<span class='v JB33_21' data-id='JB33_21'><span class='v-num v-21'>21&nbsp;</span>יִ֣כֶל בְּשָׂרֹ֣ו מֵרֹ֑אִי *וּשְׁפִי (וְשֻׁפּ֥וּ) עַ֝צְמֹותָ֗יו לֹ֣א רֻאּֽוּ׃ </span>
<span class='v JB33_22' data-id='JB33_22'><span class='v-num v-22'>22&nbsp;</span>וַתִּקְרַ֣ב לַשַּׁ֣חַת נַפְשֹׁ֑ו וְ֝חַיָּתֹ֗ו לַֽמְמִתִֽים׃ </span>
<span class='v JB33_23' data-id='JB33_23'><span class='v-num v-23'>23&nbsp;</span>אִם־יֵ֤שׁ עָלָ֨יו ׀ מַלְאָ֗ךְ מֵלִ֗יץ אֶחָ֥ד מִנִּי־אָ֑לֶף לְהַגִּ֖יד לְאָדָ֣ם יָשְׁרֹֽו׃ </span>
<span class='v JB33_24' data-id='JB33_24'><span class='v-num v-24'>24&nbsp;</span>וַיְחֻנֶּ֗נּוּ וַיֹּ֗אמֶר פְּ֭דָעֵהוּ מֵרֶ֥דֶת שָׁ֗חַת מָצָ֥אתִי כֹֽפֶר׃ </span>
<span class='v JB33_25' data-id='JB33_25'><span class='v-num v-25'>25&nbsp;</span>רֻֽטֲפַ֣שׁ בְּשָׂרֹ֣ו מִנֹּ֑עַר יָ֝שׁ֗וּב לִימֵ֥י עֲלוּמָֽיו׃ </span>
<span class='v JB33_26' data-id='JB33_26'><span class='v-num v-26'>26&nbsp;</span>יֶעְתַּ֤ר אֶל־אֱלֹ֨והַּ ׀ וַיִּרְצֵ֗הוּ וַיַּ֣רְא פָּ֭נָיו בִּתְרוּעָ֑ה וַיָּ֥שֶׁב לֶ֝אֱנֹ֗ושׁ צִדְקָתֹֽו׃ </span>
<span class='v JB33_27' data-id='JB33_27'><span class='v-num v-27'>27&nbsp;</span>יָשֹׁ֤ר ׀ עַל־אֲנָשִׁ֗ים וַיֹּ֗אמֶר חָ֭טָאתִי וְיָשָׁ֥ר הֶעֱוֵ֗יתִי וְלֹא־שָׁ֥וָה לִֽי׃ </span>
<span class='v JB33_28' data-id='JB33_28'><span class='v-num v-28'>28&nbsp;</span>פָּדָ֣ה *נַפְשִׁי (נַ֭פְשֹׁו) מֵעֲבֹ֣ר בַּשָּׁ֑חַת *וְחַיָּתִי (וְ֝חַיָּתֹו) בָּאֹ֥ור תִּרְאֶֽה׃ </span>
<span class='v JB33_29' data-id='JB33_29'><span class='v-num v-29'>29&nbsp;</span>הֶן־כָּל־אֵ֭לֶּה יִפְעַל־אֵ֑ל פַּעֲמַ֖יִם שָׁלֹ֣ושׁ עִם־גָּֽבֶר׃ </span>
<span class='v JB33_30' data-id='JB33_30'><span class='v-num v-30'>30&nbsp;</span>לְהָשִׁ֣יב נַ֭פְשֹׁו מִנִּי־שָׁ֑חַת לֵ֝אֹ֗ור בְּאֹ֣ור הַֽחַיִּים׃ </span>
<span class='v JB33_31' data-id='JB33_31'><span class='v-num v-31'>31&nbsp;</span>הַקְשֵׁ֖ב אִיֹּ֥וב שְֽׁמַֽע־לִ֑י הַ֝חֲרֵ֗שׁ וְאָנֹכִ֥י אֲדַבֵּֽר׃ </span>
<span class='v JB33_32' data-id='JB33_32'><span class='v-num v-32'>32&nbsp;</span>אִם־יֵשׁ־מִלִּ֥ין הֲשִׁיבֵ֑נִי דַּ֝בֵּ֗ר כִּֽי־חָפַ֥צְתִּי צַדְּקֶֽךָּ׃ </span>
<span class='v JB33_33' data-id='JB33_33'><span class='v-num v-33'>33&nbsp;</span>אִם־אַ֭יִן אַתָּ֥ה שְֽׁמַֽע־לִ֑י הַ֝חֲרֵ֗שׁ וַאֲאַלֶּפְךָ֥ חָכְמָֽה׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB32.html'>&#9664;</a>
<a class='home' href='index.html'>&#9776;</a>
<a class='next' href='JB34.html'>&#9654;</a>
</div></div>
</body></html>
