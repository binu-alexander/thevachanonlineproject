<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 17</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 17 </a>
<a class='prev' href='PS16.html'> &#9664; </a>
<a class='next' href='PS18.html'> &#9654; </a>
</div></div>
<div class='chapter section PS17 hbo PS ezra_sil' dir='rtl' data-id='PS17' data-nextid='PS18' data-previd='PS16' lang='hbo'> 

<div class='c'> 17</div>
<div class='p'>
<span class='v PS17_1' data-id='PS17_1'><span class='verse1 v-num v-1'>1&nbsp;</span>תְּפִלָּ֗ה לְדָ֫וִ֥ד שִׁמְעָ֤ה יְהוָ֨ה ׀ צֶ֗דֶק הַקְשִׁ֥יבָה רִנָּתִ֗י הַאֲזִ֥ינָה תְפִלָּתִ֑י בְּ֝לֹ֗א שִׂפְתֵ֥י מִרְמָֽה׃ </span>
<span class='v PS17_2' data-id='PS17_2'><span class='v-num v-2'>2&nbsp;</span>מִ֭לְּפָנֶיךָ מִשְׁפָּטִ֣י יֵצֵ֑א עֵ֝ינֶ֗יךָ תֶּחֱזֶ֥ינָה מֵישָׁרִֽים׃ </span>
<span class='v PS17_3' data-id='PS17_3'><span class='v-num v-3'>3&nbsp;</span>בָּ֘חַ֤נְתָּ לִבִּ֨י ׀ פָּ֘קַ֤דְתָּ לַּ֗יְלָה צְרַפְתַּ֥נִי בַל־תִּמְצָ֑א זַ֝מֹּתִ֗י בַּל־יַעֲבָר־פִּֽי׃ </span>
<span class='v PS17_4' data-id='PS17_4'><span class='v-num v-4'>4&nbsp;</span>לִפְעֻלֹּ֣ות אָ֭דָם בִּדְבַ֣ר שְׂפָתֶ֑יךָ אֲנִ֥י שָׁ֝מַ֗רְתִּי אָרְחֹ֥ות פָּרִֽיץ׃ </span>
<span class='v PS17_5' data-id='PS17_5'><span class='v-num v-5'>5&nbsp;</span>תָּמֹ֣ךְ אֲ֭שֻׁרַי בְּמַעְגְּלֹותֶ֑יךָ בַּל־נָמֹ֥וטּוּ פְעָמָֽי׃ </span>
<span class='v PS17_6' data-id='PS17_6'><span class='v-num v-6'>6&nbsp;</span>אֲנִֽי־קְרָאתִ֣יךָ כִֽי־תַעֲנֵ֣נִי אֵ֑ל הַֽט־אָזְנְךָ֥ לִ֝֗י שְׁמַ֣ע אִמְרָתִֽי׃ </span>
<span class='v PS17_7' data-id='PS17_7'><span class='v-num v-7'>7&nbsp;</span>הַפְלֵ֣ה חֲ֭סָדֶיךָ מֹושִׁ֣יעַ חֹוסִ֑ים מִ֝מִּתְקֹומְמִ֗ים בִּֽימִינֶֽךָ׃ </span>
<span class='v PS17_8' data-id='PS17_8'><span class='v-num v-8'>8&nbsp;</span>שָׁ֭מְרֵנִי כְּאִישֹׁ֣ון בַּת־עָ֑יִן בְּצֵ֥ל כְּ֝נָפֶ֗יךָ תַּסְתִּירֵֽנִי׃ </span>
<span class='v PS17_9' data-id='PS17_9'><span class='v-num v-9'>9&nbsp;</span>מִפְּנֵ֣י רְ֭שָׁעִים ז֣וּ שַׁדּ֑וּנִי אֹיְבַ֥י בְּ֝נֶ֗פֶשׁ יַקִּ֥יפוּ עָלָֽי׃ </span>
<span class='v PS17_10' data-id='PS17_10'><span class='v-num v-10'>10&nbsp;</span>חֶלְבָּ֥מֹו סָּגְר֑וּ פִּ֝֗ימֹו דִּבְּר֥וּ בְגֵאֽוּת׃ </span>
<span class='v PS17_11' data-id='PS17_11'><span class='v-num v-11'>11&nbsp;</span>אַ֭שֻּׁרֵינוּ עַתָּ֣ה *סְבָבוּנִי (סְבָב֑וּנוּ) עֵינֵיהֶ֥ם יָ֝שִׁ֗יתוּ לִנְטֹ֥ות בָּאָֽרֶץ׃ </span>
<span class='v PS17_12' data-id='PS17_12'><span class='v-num v-12'>12&nbsp;</span>דִּמְיֹנֹ֗ו כְּ֭אַרְיֵה יִכְסֹ֣וף לִטְרֹ֑וף וְ֝כִכְפִ֗יר יֹשֵׁ֥ב בְּמִסְתָּרֽ͏ִים׃ </span>
<span class='v PS17_13' data-id='PS17_13'><span class='v-num v-13'>13&nbsp;</span>קוּמָ֤ה יְהוָ֗ה קַדְּמָ֣ה פָ֭נָיו הַכְרִיעֵ֑הוּ פַּלְּטָ֥ה נַ֝פְשִׁ֗י מֵרָשָׁ֥ע חַרְבֶּֽךָ׃ </span>
<span class='v PS17_14' data-id='PS17_14'><span class='v-num v-14'>14&nbsp;</span>מִֽמְתִ֥ים יָדְךָ֨ ׀ יְהוָ֡ה מִֽמְתִ֬ים מֵחֶ֗לֶד חֶלְקָ֥ם בַּֽחַיִּים֮ *וּצְפִינְךָ (וּֽצְפוּנְךָ֮) תְּמַלֵּ֪א בִ֫טְנָ֥ם יִשְׂבְּע֥וּ בָנִ֑ים וְהִנִּ֥יחוּ יִ֝תְרָ֗ם לְעֹולְלֵיהֽ͏ֶם׃ </span>
<span class='v PS17_15' data-id='PS17_15'><span class='v-num v-15'>15&nbsp;</span>אֲנִ֗י בְּ֭צֶדֶק אֶחֱזֶ֣ה פָנֶ֑יךָ אֶשְׂבְּעָ֥ה בְ֝הָקִ֗יץ תְּמוּנָתֶֽךָ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS16.html'>&#9664;</a>
<a class='home' href='index.html'>&#9776;</a>
<a class='next' href='PS18.html'>&#9654;</a>
</div></div>
</body></html>
