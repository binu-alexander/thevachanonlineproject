<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 9</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 9 </a>
<a class='prev' href='JB8.html'> &#9664; </a>
<a class='next' href='JB10.html'> &#9654; </a>
</div></div>
<div class='chapter section JB9 hbo JB ezra_sil' dir='rtl' data-id='JB9' data-nextid='JB10' data-previd='JB8' lang='hbo'> 

<br><div class='c'>9</div>
<div class='p'>
<span class='v JB9_1' data-id='JB9_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB9_2' data-id='JB9_2'><span class='v-num v-2'>2&nbsp;</span>אָ֭מְנָם יָדַ֣עְתִּי כִי־כֵ֑ן וּמַה־יִּצְדַּ֖ק אֱנֹ֣ושׁ עִם־אֵֽל׃ </span>
<span class='v JB9_3' data-id='JB9_3'><span class='v-num v-3'>3&nbsp;</span>אִם־יַ֭חְפֹּץ לָרִ֣יב עִמֹּ֑ו לֹֽא־יַ֝עֲנֶ֗נּוּ אַחַ֥ת מִנִּי־אָֽלֶף׃ </span>
<span class='v JB9_4' data-id='JB9_4'><span class='v-num v-4'>4&nbsp;</span>חֲכַ֣ם לֵ֭בָב וְאַמִּ֣יץ כֹּ֑חַ מִֽי־הִקְשָׁ֥ה אֵ֝לָ֗יו וַיִּשְׁלָֽם׃ </span>
<span class='v JB9_5' data-id='JB9_5'><span class='v-num v-5'>5&nbsp;</span>הַמַּעְתִּ֣יק הָ֭רִים וְלֹ֣א יָדָ֑עוּ אֲשֶׁ֖ר הֲפָכָ֣ם בְּאַפֹּֽו׃ </span>
<span class='v JB9_6' data-id='JB9_6'><span class='v-num v-6'>6&nbsp;</span>הַמַּרְגִּ֣יז אֶ֭רֶץ מִמְּקֹומָ֑הּ וְ֝עַמּוּדֶ֗יהָ יִתְפַלָּצֽוּן׃ </span>
<span class='v JB9_7' data-id='JB9_7'><span class='v-num v-7'>7&nbsp;</span>הָאֹמֵ֣ר לַ֭חֶרֶס וְלֹ֣א יִזְרָ֑ח וּבְעַ֖ד כֹּוכָבִ֣ים יַחְתֹּֽם׃ </span>
<span class='v JB9_8' data-id='JB9_8'><span class='v-num v-8'>8&nbsp;</span>נֹטֶ֣ה שָׁמַ֣יִם לְבַדֹּ֑ו וְ֝דֹורֵ֗ךְ עַל־בָּ֥מֳתֵי יָֽם׃ </span>
<span class='v JB9_9' data-id='JB9_9'><span class='v-num v-9'>9&nbsp;</span>עֹֽשֶׂה־עָ֭שׁ כְּסִ֥יל וְכִימָ֗ה וְחַדְרֵ֥י תֵמָֽן׃ </span>
<span class='v JB9_10' data-id='JB9_10'><span class='v-num v-10'>10&nbsp;</span>עֹשֶׂ֣ה גְ֭דֹלֹות עַד־אֵ֣ין חֵ֑קֶר וְנִפְלָאֹ֗ות עַד־אֵ֥ין מִסְפָּֽר׃ </span>
<span class='v JB9_11' data-id='JB9_11'><span class='v-num v-11'>11&nbsp;</span>הֵ֤ן יַעֲבֹ֣ר עָ֭לַי וְלֹ֣א אֶרְאֶ֑ה וְ֝יַחֲלֹ֗ף וְֽלֹא־אָבִ֥ין לֹֽו׃ </span>
<span class='v JB9_12' data-id='JB9_12'><span class='v-num v-12'>12&nbsp;</span>הֵ֣ן יַ֭חְתֹּף מִ֣י יְשִׁיבֶ֑נּוּ מִֽי־יֹאמַ֥ר אֵ֝לָ֗יו מַֽה־תַּעֲשֶֽׂה׃ </span>
<span class='v JB9_13' data-id='JB9_13'><span class='v-num v-13'>13&nbsp;</span>אֱ֭לֹוהַּ לֹא־יָשִׁ֣יב אַפֹּ֑ו *תַּחַתֹו (תַּחְתָּ֥יו) שָׁ֝חֲח֗וּ עֹ֣זְרֵי רָֽהַב׃ </span>
<span class='v JB9_14' data-id='JB9_14'><span class='v-num v-14'>14&nbsp;</span>אַ֭ף כִּֽי־אָנֹכִ֣י אֶֽעֱנֶ֑נּוּ אֶבְחֲרָ֖ה דְבָרַ֣י עִמֹּֽו׃ </span>
<span class='v JB9_15' data-id='JB9_15'><span class='v-num v-15'>15&nbsp;</span>אֲשֶׁ֣ר אִם־צָ֭דַקְתִּי לֹ֣א אֶעֱנֶ֑ה לִ֝מְשֹׁפְטִ֗י אֶתְחַנָּֽן׃ </span>
<span class='v JB9_16' data-id='JB9_16'><span class='v-num v-16'>16&nbsp;</span>אִם־קָרָ֥אתִי וַֽיַּעֲנֵ֑נִי לֹֽא־אַ֝אֲמִ֗ין כִּֽי־יַאֲזִ֥ין קֹולִֽי׃ </span>
<span class='v JB9_17' data-id='JB9_17'><span class='v-num v-17'>17&nbsp;</span>אֲשֶׁר־בִּשְׂעָרָ֥ה יְשׁוּפֵ֑נִי וְהִרְבָּ֖ה פְצָעַ֣י חִנָּֽם׃ </span>
<span class='v JB9_18' data-id='JB9_18'><span class='v-num v-18'>18&nbsp;</span>לֹֽא־יִ֭תְּנֵנִי הָשֵׁ֣ב רוּחִ֑י כִּ֥י יַ֝שְׂבִּעַ֗נִי מַמְּרֹרִֽים׃ </span>
<span class='v JB9_19' data-id='JB9_19'><span class='v-num v-19'>19&nbsp;</span>אִם־לְכֹ֣חַ אַמִּ֣יץ הִנֵּ֑ה וְאִם־לְ֝מִשְׁפָּ֗ט מִ֣י יֹועִידֵֽנִי׃ </span>
<span class='v JB9_20' data-id='JB9_20'><span class='v-num v-20'>20&nbsp;</span>אִם־אֶ֭צְדָּק פִּ֣י יַרְשִׁיעֵ֑נִי תָּֽם־אָ֝֗נִי וַֽיַּעְקְשֵֽׁנִי׃ </span>
<span class='v JB9_21' data-id='JB9_21'><span class='v-num v-21'>21&nbsp;</span>תָּֽם־אָ֭נִי לֹֽא־אֵדַ֥ע נַפְשִׁ֗י אֶמְאַ֥ס חַיָּֽי׃ </span>
<span class='v JB9_22' data-id='JB9_22'><span class='v-num v-22'>22&nbsp;</span>אַחַ֗ת הִ֥יא עַל־כֵּ֥ן אָמַ֑רְתִּי תָּ֥ם וְ֝רָשָׁ֗ע ה֣וּא מְכַלֶּֽה׃ </span>
<span class='v JB9_23' data-id='JB9_23'><span class='v-num v-23'>23&nbsp;</span>אִם־שֹׁ֭וט יָמִ֣ית פִּתְאֹ֑ם לְמַסַּ֖ת נְקִיִּ֣ם יִלְעָֽג׃ </span>
<span class='v JB9_24' data-id='JB9_24'><span class='v-num v-24'>24&nbsp;</span>אֶ֤רֶץ ׀ נִתְּנָ֬ה בְֽיַד־רָשָׁ֗ע פְּנֵֽי־שֹׁפְטֶ֥יהָ יְכַסֶּ֑ה אִם־לֹ֖א אֵפֹ֣וא מִי־הֽוּא׃ </span>
<span class='v JB9_25' data-id='JB9_25'><span class='v-num v-25'>25&nbsp;</span>וְיָמַ֣י קַ֭לּוּ מִנִּי־רָ֑ץ בָּֽ֝רְח֗וּ לֹא־רָא֥וּ טֹובָֽה׃ </span>
<span class='v JB9_26' data-id='JB9_26'><span class='v-num v-26'>26&nbsp;</span>חָ֭לְפוּ עִם־אֳנִיֹּ֣ות אֵבֶ֑ה כְּ֝נֶ֗שֶׁר יָט֥וּשׂ עֲלֵי־אֹֽכֶל׃ </span>
<span class='v JB9_27' data-id='JB9_27'><span class='v-num v-27'>27&nbsp;</span>אִם־אָ֭מְרִי אֶשְׁכְּחָ֣ה שִׂיחִ֑י אֶעֶזְבָ֖ה פָנַ֣י וְאַבְלִֽיגָה׃ </span>
<span class='v JB9_28' data-id='JB9_28'><span class='v-num v-28'>28&nbsp;</span>יָגֹ֥רְתִּי כָל־עַצְּבֹתָ֑י יָ֝דַ֗עְתִּי כִּי־לֹ֥א תְנַקֵּֽנִי׃ </span>
<span class='v JB9_29' data-id='JB9_29'><span class='v-num v-29'>29&nbsp;</span>אָנֹכִ֥י אֶרְשָׁ֑ע לָמָּה־זֶּ֝֗ה הֶ֣בֶל אִיגָֽע׃ </span>
<span class='v JB9_30' data-id='JB9_30'><span class='v-num v-30'>30&nbsp;</span>אִם־הִתְרָחַ֥צְתִּי *בְמֹו (בְמֵי)־שָׁ֑לֶג וַ֝הֲזִכֹּ֗ותִי בְּבֹ֣ר כַּפָּֽי׃ </span>
<span class='v JB9_31' data-id='JB9_31'><span class='v-num v-31'>31&nbsp;</span>אָ֭ז בַּשַּׁ֣חַת תִּטְבְּלֵ֑נִי וְ֝תִֽעֲב֗וּנִי שַׂלְמֹותָֽי׃ </span>
<span class='v JB9_32' data-id='JB9_32'><span class='v-num v-32'>32&nbsp;</span>כִּי־לֹא־אִ֣ישׁ כָּמֹ֣נִי אֶֽעֱנֶ֑נּוּ נָבֹ֥וא יַ֝חְדָּ֗ו בַּמִּשְׁפָּֽט׃ </span>
<span class='v JB9_33' data-id='JB9_33'><span class='v-num v-33'>33&nbsp;</span>לֹ֣א יֵשׁ־בֵּינֵ֣ינוּ מֹוכִ֑יחַ יָשֵׁ֖ת יָדֹ֣ו עַל־שְׁנֵֽינוּ׃ </span>
<span class='v JB9_34' data-id='JB9_34'><span class='v-num v-34'>34&nbsp;</span>יָסֵ֣ר מֵעָלַ֣י שִׁבְטֹ֑ו וְ֝אֵמָתֹ֗ו אַֽל־תְּבַעֲתַֽנִּי׃ </span>
<span class='v JB9_35' data-id='JB9_35'><span class='v-num v-35'>35&nbsp;</span>אַֽ֭דַבְּרָה וְלֹ֣א אִירָאֶ֑נּוּ כִּ֥י לֹא־כֵ֥ן אָ֝נֹכִ֗י עִמָּדִֽי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB8.html'>&#9664;</a>
<a class='home' href='index.html'>&#9776;</a>
<a class='next' href='JB10.html'>&#9654;</a>
</div></div>
</body></html>
