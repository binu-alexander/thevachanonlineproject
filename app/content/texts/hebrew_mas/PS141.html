<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 141</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 141 </a>
<a class='prev' href='PS140.html'> &#9664; </a>
<a class='next' href='PS142.html'> &#9654; </a>
</div></div>
<div class='chapter section PS141 hbo PS ezra_sil' dir='rtl' data-id='PS141' data-nextid='PS142' data-previd='PS140' lang='hbo'> 

<div class='c'> 141</div>
<div class='p'>
<span class='v PS141_1' data-id='PS141_1'><span class='verse1 v-num v-1'>1&nbsp;</span>מִזְמֹ֗ור לְדָ֫וִ֥ד יְהוָ֣ה קְ֭רָאתִיךָ ח֣וּשָׁה לִּ֑י הַאֲזִ֥ינָה קֹ֝ולִ֗י בְּקָרְאִי־לָֽךְ׃ </span>
<span class='v PS141_2' data-id='PS141_2'><span class='v-num v-2'>2&nbsp;</span>תִּכֹּ֤ון תְּפִלָּתִ֣י קְטֹ֣רֶת לְפָנֶ֑יךָ מַֽשְׂאַ֥ת כַּ֝פַּ֗י מִנְחַת־עָֽרֶב׃ </span>
<span class='v PS141_3' data-id='PS141_3'><span class='v-num v-3'>3&nbsp;</span>שִׁיתָ֣ה יְ֭הוָה שָׁמְרָ֣ה לְפִ֑י נִ֝צְּרָ֗ה עַל־דַּ֥ל שְׂפָתָֽי׃ </span>
<span class='v PS141_4' data-id='PS141_4'><span class='v-num v-4'>4&nbsp;</span>אַל־תַּט־לִבִּ֨י לְדָבָ֪ר ׀ רָ֡ע לְהִתְעֹ֘ולֵ֤ל עֲלִלֹ֨ות ׀ בְּרֶ֗שַׁע אֶת־אִישִׁ֥ים פֹּֽעֲלֵי־אָ֑וֶן וּבַל־אֶ֝לְחַ֗ם בְּמַנְעַמֵּיהֶֽם׃ </span>
<span class='v PS141_5' data-id='PS141_5'><span class='v-num v-5'>5&nbsp;</span>יֶֽהֶלְמֵֽנִי־צַדִּ֨יק ׀ חֶ֡סֶד וְֽיֹוכִיחֵ֗נִי שֶׁ֣מֶן רֹ֭אשׁ אַל־יָנִ֣י רֹאשִׁ֑י כִּי־עֹ֥וד וּ֝תְפִלָּתִ֗י בְּרָעֹותֵיהֶֽם׃ </span>
<span class='v PS141_6' data-id='PS141_6'><span class='v-num v-6'>6&nbsp;</span>נִשְׁמְט֣וּ בִֽידֵי־סֶ֭לַע שֹׁפְטֵיהֶ֑ם וְשָׁמְע֥וּ אֲ֝מָרַ֗י כִּ֣י נָעֵֽמוּ׃ </span>
<span class='v PS141_7' data-id='PS141_7'><span class='v-num v-7'>7&nbsp;</span>כְּמֹ֤ו פֹלֵ֣חַ וּבֹקֵ֣עַ בָּאָ֑רֶץ נִפְזְר֥וּ עֲ֝צָמֵ֗ינוּ לְפִ֣י שְׁאֹֽול׃ </span>
<span class='v PS141_8' data-id='PS141_8'><span class='v-num v-8'>8&nbsp;</span>כִּ֤י אֵלֶ֨יךָ ׀ יְהוִ֣ה אֲדֹנָ֣י עֵינָ֑י בְּכָ֥ה חָ֝סִ֗יתִי אַל־תְּעַ֥ר נַפְשִֽׁי׃ </span>
<span class='v PS141_9' data-id='PS141_9'><span class='v-num v-9'>9&nbsp;</span>שָׁמְרֵ֗נִי מִ֣ידֵי פַ֭ח יָ֣קְשׁוּ לִ֑י וּ֝מֹקְשֹׁ֗ות פֹּ֣עֲלֵי אָֽוֶן׃ </span>
<span class='v PS141_10' data-id='PS141_10'><span class='v-num v-10'>10&nbsp;</span>יִפְּל֣וּ בְמַכְמֹרָ֣יו רְשָׁעִ֑ים יַ֥חַד אָ֝נֹכִ֗י עַֽד־אֶעֱבֹֽור׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS140.html'>&#9664;</a>
<a class='home' href='index.html'>&#9776;</a>
<a class='next' href='PS142.html'>&#9654;</a>
</div></div>
</body></html>
