<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 132</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 132 </a>
<a class='prev' href='PS131.html'> &#9664; </a>
<a class='next' href='PS133.html'> &#9654; </a>
</div></div>
<div class='chapter section PS132 hbo PS ezra_sil' dir='rtl' data-id='PS132' data-nextid='PS133' data-previd='PS131' lang='hbo'> 

<br><div class='c'> 132</div>
<div class='p'>
<span class='v PS132_1' data-id='PS132_1'><span class='verse1 v-num v-1'>1&nbsp;</span>שִׁ֗יר הַֽמַּ֫עֲלֹ֥ות זְכֹור־יְהוָ֥ה לְדָוִ֑ד אֵ֝ת כָּל־עֻנֹּותֹֽו׃ </span>
<span class='v PS132_2' data-id='PS132_2'><span class='v-num v-2'>2&nbsp;</span>אֲשֶׁ֣ר נִ֭שְׁבַּע לַיהוָ֑ה נָ֝דַ֗ר לַאֲבִ֥יר יַעֲקֹֽב׃ </span>
<span class='v PS132_3' data-id='PS132_3'><span class='v-num v-3'>3&nbsp;</span>אִם־אָ֭בֹא בְּאֹ֣הֶל בֵּיתִ֑י אִם־אֶ֝עֱלֶ֗ה עַל־עֶ֥רֶשׂ יְצוּעָֽי׃ </span>
<span class='v PS132_4' data-id='PS132_4'><span class='v-num v-4'>4&nbsp;</span>אִם־אֶתֵּ֣ן שְׁנַ֣ת לְעֵינָ֑י לְֽעַפְעַפַּ֥י תְּנוּמָֽה׃ </span>
<span class='v PS132_5' data-id='PS132_5'><span class='v-num v-5'>5&nbsp;</span>עַד־אֶמְצָ֣א מָ֭קֹום לַיהוָ֑ה מִ֝שְׁכָּנֹ֗ות לַאֲבִ֥יר יַעֲקֹֽב׃ </span>
<span class='v PS132_6' data-id='PS132_6'><span class='v-num v-6'>6&nbsp;</span>הִנֵּֽה־שְׁמַֽעֲנ֥וּהָ בְאֶפְרָ֑תָה מְ֝צָאנ֗וּהָ בִּשְׂדֵי־יָֽעַר׃ </span>
<span class='v PS132_7' data-id='PS132_7'><span class='v-num v-7'>7&nbsp;</span>נָבֹ֥ואָה לְמִשְׁכְּנֹותָ֑יו נִ֝שְׁתַּחֲוֶ֗ה לַהֲדֹ֥ם רַגְלָֽיו׃ </span>
<span class='v PS132_8' data-id='PS132_8'><span class='v-num v-8'>8&nbsp;</span>קוּמָ֣ה יְ֭הוָה לִמְנוּחָתֶ֑ךָ אַ֝תָּ֗ה וַאֲרֹ֥ון עֻזֶּֽךָ׃ </span>
<span class='v PS132_9' data-id='PS132_9'><span class='v-num v-9'>9&nbsp;</span>כֹּהֲנֶ֥יךָ יִלְבְּשׁוּ־צֶ֑דֶק וַחֲסִידֶ֥יךָ יְרַנֵּֽנוּ׃ </span>
<span class='v PS132_10' data-id='PS132_10'><span class='v-num v-10'>10&nbsp;</span>בַּ֭עֲבוּר דָּוִ֣ד עַבְדֶּ֑ךָ אַל־תָּ֝שֵׁ֗ב פְּנֵ֣י מְשִׁיחֶֽךָ׃ </span>
<span class='v PS132_11' data-id='PS132_11'><span class='v-num v-11'>11&nbsp;</span>נִשְׁבַּֽע־יְהוָ֨ה ׀ לְדָוִ֡ד אֱמֶת֮ לֹֽא־יָשׁ֪וּב מִ֫מֶּ֥נָּה מִפְּרִ֥י בִטְנְךָ֑ אָ֝שִׁ֗ית לְכִסֵּא־לָֽךְ׃ </span>
<span class='v PS132_12' data-id='PS132_12'><span class='v-num v-12'>12&nbsp;</span>אִֽם־יִשְׁמְר֬וּ בָנֶ֨יךָ ׀ בְּרִיתִי֮ וְעֵדֹתִ֥י זֹ֗ו אֲלַ֫מְּדֵ֥ם גַּם־בְּנֵיהֶ֥ם עֲדֵי־עַ֑ד יֵ֝שְׁב֗וּ לְכִסֵּא־לָֽךְ׃ </span>
<span class='v PS132_13' data-id='PS132_13'><span class='v-num v-13'>13&nbsp;</span>כִּֽי־בָחַ֣ר יְהוָ֣ה בְּצִיֹּ֑ון אִ֝וָּ֗הּ לְמֹושָׁ֥ב לֹֽו׃ </span>
<span class='v PS132_14' data-id='PS132_14'><span class='v-num v-14'>14&nbsp;</span>זֹאת־מְנוּחָתִ֥י עֲדֵי־עַ֑ד פֹּֽה־אֵ֝שֵׁ֗ב כִּ֣י אִוִּתִֽיהָ׃ </span>
<span class='v PS132_15' data-id='PS132_15'><span class='v-num v-15'>15&nbsp;</span>צֵ֭ידָהּ בָּרֵ֣ךְ אֲבָרֵ֑ךְ אֶ֝בְיֹונֶ֗יהָ אַשְׂבִּ֥יעַֽ לָֽחֶם׃ </span>
<span class='v PS132_16' data-id='PS132_16'><span class='v-num v-16'>16&nbsp;</span>וְֽ֭כֹהֲנֶיהָ אַלְבִּ֣ישׁ יֶ֑שַׁע וַ֝חֲסִידֶ֗יהָ רַנֵּ֥ן יְרַנֵּֽנוּ׃ </span>
<span class='v PS132_17' data-id='PS132_17'><span class='v-num v-17'>17&nbsp;</span>שָׁ֤ם אַצְמִ֣יחַ קֶ֣רֶן לְדָוִ֑ד עָרַ֥כְתִּי נֵ֝֗ר לִמְשִׁיחִֽי׃ </span>
<span class='v PS132_18' data-id='PS132_18'><span class='v-num v-18'>18&nbsp;</span>אֹ֭ויְבָיו אַלְבִּ֣ישׁ בֹּ֑שֶׁת וְ֝עָלָ֗יו יָצִ֥יץ נִזְרֹֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS131.html'>&#9664;</a>
<a class='home' href='index.html'>&#9776;</a>
<a class='next' href='PS133.html'>&#9654;</a>
</div></div>
</body></html>
