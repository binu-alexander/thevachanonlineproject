<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 108</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 108 </a>
<a class='prev' href='PS107.html'> &#9664; </a>
<a class='next' href='PS109.html'> &#9654; </a>
</div></div>
<div class='chapter section PS108 hbo PS ezra_sil' dir='rtl' data-id='PS108' data-nextid='PS109' data-previd='PS107' lang='hbo'> 

<br><div class='c'> 108</div>
<div class='p'>
<span class='v PS108_1' data-id='PS108_1'><span class='verse1 v-num v-1'>1&nbsp;</span>שִׁ֖יר מִזְמֹ֣ור לְדָוִֽד׃ </span>
<span class='v PS108_2' data-id='PS108_2'><span class='v-num v-2'>2&nbsp;</span>נָכֹ֣ון לִבִּ֣י אֱלֹהִ֑ים אָשִׁ֥ירָה וַ֝אֲזַמְּרָ֗ה אַף־כְּבֹודִֽי׃ </span>
<span class='v PS108_3' data-id='PS108_3'><span class='v-num v-3'>3&nbsp;</span>ע֭וּרָֽה הַנֵּ֥בֶל וְכִנֹּ֗ור אָעִ֥ירָה שָּֽׁחַר׃ </span>
<span class='v PS108_4' data-id='PS108_4'><span class='v-num v-4'>4&nbsp;</span>אֹודְךָ֖ בָעַמִּ֥ים ׀ יְהוָ֑ה וַ֝אֲזַמֶּרְךָ֗ בַּל־אֻמִּֽים׃ </span>
<span class='v PS108_5' data-id='PS108_5'><span class='v-num v-5'>5&nbsp;</span>כִּֽי־גָדֹ֣ול מֵֽעַל־שָׁמַ֣יִם חַסְדֶּ֑ךָ וְֽעַד־שְׁחָקִ֥ים אֲמִתֶּֽךָ׃ </span>
<span class='v PS108_6' data-id='PS108_6'><span class='v-num v-6'>6&nbsp;</span>ר֣וּמָה עַל־שָׁמַ֣יִם אֱלֹהִ֑ים וְעַ֖ל כָּל־הָאָ֣רֶץ כְּבֹודֶֽךָ׃ </span>
<span class='v PS108_7' data-id='PS108_7'><span class='v-num v-7'>7&nbsp;</span>לְ֭מַעַן יֵחָלְצ֣וּן יְדִידֶ֑יךָ הֹושִׁ֖יעָה יְמִֽינְךָ֣ וַעֲנֵֽנִי׃ </span>
<span class='v PS108_8' data-id='PS108_8'><span class='v-num v-8'>8&nbsp;</span>אֱלֹהִ֤ים ׀ דִּבֶּ֥ר בְּקָדְשֹׁ֗ו אֶעְלֹ֥זָה אֲחַלְּקָ֥ה שְׁכֶ֑ם וְעֵ֖מֶק סֻכֹּ֣ות אֲמַדֵּֽד׃ </span>
<span class='v PS108_9' data-id='PS108_9'><span class='v-num v-9'>9&nbsp;</span>לִ֤י גִלְעָ֨ד ׀ לִ֤י מְנַשֶּׁ֗ה וְ֭אֶפְרַיִם מָעֹ֣וז רֹאשִׁ֑י יְ֝הוּדָ֗ה מְחֹקְקִֽי׃ </span>
<span class='v PS108_10' data-id='PS108_10'><span class='v-num v-10'>10&nbsp;</span>מֹואָ֤ב ׀ סִ֬יר רַחְצִ֗י עַל־אֱ֭דֹום אַשְׁלִ֣יךְ נַעֲלִ֑י עֲלֵֽי־פְ֝לֶ֗שֶׁת אֶתְרֹועָֽע׃ </span>
<span class='v PS108_11' data-id='PS108_11'><span class='v-num v-11'>11&nbsp;</span>מִ֣י יֹ֭בִלֵנִי עִ֣יר מִבְצָ֑ר מִ֖י נָחַ֣נִי עַד־אֱדֹֽום׃ </span>
<span class='v PS108_12' data-id='PS108_12'><span class='v-num v-12'>12&nbsp;</span>הֲלֹֽא־אֱלֹהִ֥ים זְנַחְתָּ֑נוּ וְֽלֹא־תֵצֵ֥א אֱ֝לֹהִ֗ים בְּצִבְאֹתֵֽינוּ׃ </span>
<span class='v PS108_13' data-id='PS108_13'><span class='v-num v-13'>13&nbsp;</span>הָֽבָה־לָּ֣נוּ עֶזְרָ֣ת מִצָּ֑ר וְ֝שָׁ֗וְא תְּשׁוּעַ֥ת אָדָֽם׃ </span>
<span class='v PS108_14' data-id='PS108_14'><span class='v-num v-14'>14&nbsp;</span>בֵּֽאלֹהִ֥ים נַעֲשֶׂה־חָ֑יִל וְ֝ה֗וּא יָב֥וּס צָרֵֽינוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS107.html'>&#9664;</a>
<a class='home' href='index.html'>&#9776;</a>
<a class='next' href='PS109.html'>&#9654;</a>
</div></div>
</body></html>
