<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 83</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 83 </a>
<a class='prev' href='PS82.html'> &#9664; </a>
<a class='next' href='PS84.html'> &#9654; </a>
</div></div>
<div class='chapter section PS83 hbo PS ezra_sil' dir='rtl' data-id='PS83' data-nextid='PS84' data-previd='PS82' lang='hbo'> 

<br><div class='c'> 83</div>
<div class='p'>
<span class='v PS83_1' data-id='PS83_1'><span class='verse1 v-num v-1'>1&nbsp;</span>שִׁ֖יר מִזְמֹ֣ור לְאָסָֽף׃ </span>
<span class='v PS83_2' data-id='PS83_2'><span class='v-num v-2'>2&nbsp;</span>אֱלֹהִ֥ים אַל־דֳּמִי־לָ֑ךְ אַל־תֶּחֱרַ֖שׁ וְאַל־תִּשְׁקֹ֣ט אֵֽל׃ </span>
<span class='v PS83_3' data-id='PS83_3'><span class='v-num v-3'>3&nbsp;</span>כִּֽי־הִנֵּ֣ה אֹ֭ויְבֶיךָ יֶהֱמָי֑וּן וּ֝מְשַׂנְאֶ֗יךָ נָ֣שְׂאוּ רֹֽאשׁ׃ </span>
<span class='v PS83_4' data-id='PS83_4'><span class='v-num v-4'>4&nbsp;</span>עַֽל־עַ֭מְּךָ יַעֲרִ֣ימוּ סֹ֑וד וְ֝יִתְיָעֲצ֗וּ עַל־צְפוּנֶֽיךָ׃ </span>
<span class='v PS83_5' data-id='PS83_5'><span class='v-num v-5'>5&nbsp;</span>אָמְר֗וּ לְ֭כוּ וְנַכְחִידֵ֣ם מִגֹּ֑וי וְלֹֽא־יִזָּכֵ֖ר שֵֽׁם־יִשְׂרָאֵ֣ל עֹֽוד׃ </span>
<span class='v PS83_6' data-id='PS83_6'><span class='v-num v-6'>6&nbsp;</span>כִּ֤י נֹועֲצ֣וּ לֵ֣ב יַחְדָּ֑ו עָ֝לֶ֗יךָ בְּרִ֣ית יִכְרֹֽתוּ׃ </span>
<span class='v PS83_7' data-id='PS83_7'><span class='v-num v-7'>7&nbsp;</span>אָהֳלֵ֣י אֱ֭דֹום וְיִשְׁמְעֵאלִ֗ים מֹואָ֥ב וְהַגְרֽ͏ִים׃ </span>
<span class='v PS83_8' data-id='PS83_8'><span class='v-num v-8'>8&nbsp;</span>גְּבָ֣ל וְ֭עַמֹּון וַעֲמָלֵ֑ק פְּ֝לֶ֗שֶׁת עִם־יֹ֥שְׁבֵי צֹֽור׃ </span>
<span class='v PS83_9' data-id='PS83_9'><span class='v-num v-9'>9&nbsp;</span>גַּם־אַ֭שּׁוּר נִלְוָ֣ה עִמָּ֑ם הָ֤י֥וּ זְרֹ֖ועַ לִבְנֵי־לֹ֣וט סֶֽלָה׃ </span>
<span class='v PS83_10' data-id='PS83_10'><span class='v-num v-10'>10&nbsp;</span>עֲשֵֽׂה־לָהֶ֥ם כְּמִדְיָ֑ן כְּֽסִֽיסְרָ֥א כְ֝יָבִ֗ין בְּנַ֣חַל קִישֹֽׁון׃ </span>
<span class='v PS83_11' data-id='PS83_11'><span class='v-num v-11'>11&nbsp;</span>נִשְׁמְד֥וּ בְֽעֵין־דֹּ֑אר הָ֥יוּ דֹּ֝֗מֶן לָאֲדָמָֽה׃ </span>
<span class='v PS83_12' data-id='PS83_12'><span class='v-num v-12'>12&nbsp;</span>שִׁיתֵ֣מֹו נְ֭דִיבֵמֹו כְּעֹרֵ֣ב וְכִזְאֵ֑ב וּֽכְזֶ֥בַח וּ֝כְצַלְמֻנָּ֗ע כָּל־נְסִיכֵֽמֹו׃ </span>
<span class='v PS83_13' data-id='PS83_13'><span class='v-num v-13'>13&nbsp;</span>אֲשֶׁ֣ר אָ֭מְרוּ נִ֣ירֲשָׁה לָּ֑נוּ אֵ֝֗ת נְאֹ֣ות אֱלֹהִֽים׃ </span>
<span class='v PS83_14' data-id='PS83_14'><span class='v-num v-14'>14&nbsp;</span>אֱ‍ֽלֹהַ֗י שִׁיתֵ֥מֹו כַגַּלְגַּ֑ל כְּ֝קַ֗שׁ לִפְנֵי־רֽוּחַ׃ </span>
<span class='v PS83_15' data-id='PS83_15'><span class='v-num v-15'>15&nbsp;</span>כְּאֵ֥שׁ תִּבְעַר־יָ֑עַר וּ֝כְלֶהָבָ֗ה תְּלַהֵ֥ט הָרִֽים׃ </span>
<span class='v PS83_16' data-id='PS83_16'><span class='v-num v-16'>16&nbsp;</span>כֵּ֭ן תִּרְדְּפֵ֣ם בְּסַעֲרֶ֑ךָ וּבְסוּפָתְךָ֥ תְבַהֲלֵֽם׃ </span>
<span class='v PS83_17' data-id='PS83_17'><span class='v-num v-17'>17&nbsp;</span>מַלֵּ֣א פְנֵיהֶ֣ם קָלֹ֑ון וִֽיבַקְשׁ֖וּ שִׁמְךָ֣ יְהוָֽה׃ </span>
<span class='v PS83_18' data-id='PS83_18'><span class='v-num v-18'>18&nbsp;</span>יֵבֹ֖שׁוּ וְיִבָּהֲל֥וּ עֲדֵי־עַ֗ד וְֽיַחְפְּר֥וּ וְיֹאבֵֽדוּ׃ </span>
<span class='v PS83_19' data-id='PS83_19'><span class='v-num v-19'>19&nbsp;</span>וֽ͏ְיֵדְע֗וּ כִּֽי־אַתָּ֬ה שִׁמְךָ֣ יְהוָ֣ה לְבַדֶּ֑ךָ עֶ֝לְיֹ֗ון עַל־כָּל־הָאָֽרֶץ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS82.html'>&#9664;</a>
<a class='home' href='index.html'>&#9776;</a>
<a class='next' href='PS84.html'>&#9654;</a>
</div></div>
</body></html>
