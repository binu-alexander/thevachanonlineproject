<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 22</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 22 </a>
<a class='prev' href='PR21.html'> &#9664; </a>
<a class='next' href='PR23.html'> &#9654; </a>
</div></div>
<div class='chapter section PR22 hbo PR ezra_sil' dir='rtl' data-id='PR22' data-nextid='PR23' data-previd='PR21' lang='hbo'> 

<br><div class='c'>22</div>
<div class='p'>
<span class='v PR22_1' data-id='PR22_1'><span class='verse1 v-num v-1'>1&nbsp;</span>נִבְחָ֣ר שֵׁ֭ם מֵעֹ֣שֶׁר רָ֑ב מִכֶּ֥סֶף וּ֝מִזָּהָ֗ב חֵ֣ן טֹֽוב׃ </span>
<span class='v PR22_2' data-id='PR22_2'><span class='v-num v-2'>2&nbsp;</span>עָשִׁ֣יר וָרָ֣שׁ נִפְגָּ֑שׁוּ עֹשֵׂ֖ה כֻלָּ֣ם יְהוָֽה׃ </span>
<span class='v PR22_3' data-id='PR22_3'><span class='v-num v-3'>3&nbsp;</span>עָר֤וּם ׀ רָאָ֣ה רָעָ֣ה *וְיִסָּתֵר (וְנִסְתָּ֑ר) וּ֝פְתָיִ֗ים עָבְר֥וּ וְֽנֶעֱנָֽשׁוּ׃ </span>
<span class='v PR22_4' data-id='PR22_4'><span class='v-num v-4'>4&nbsp;</span>עֵ֣קֶב עֲ֭נָוָה יִרְאַ֣ת יְהוָ֑ה עֹ֖שֶׁר וְכָבֹ֣וד וְחַיִּֽים׃ </span>
<span class='v PR22_5' data-id='PR22_5'><span class='v-num v-5'>5&nbsp;</span>צִנִּ֣ים פַּ֭חִים בְּדֶ֣רֶךְ עִקֵּ֑שׁ שֹׁומֵ֥ר נַ֝פְשֹׁ֗ו יִרְחַ֥ק מֵהֶֽם׃ </span>
<span class='v PR22_6' data-id='PR22_6'><span class='v-num v-6'>6&nbsp;</span>חֲנֹ֣ךְ לַ֭נַּעַר עַל־פִּ֣י דַרְכֹּ֑ו גַּ֥ם כִּֽי־יַ֝זְקִ֗ין לֹֽא־יָס֥וּר מִמֶּֽנָּה׃ </span>
<span class='v PR22_7' data-id='PR22_7'><span class='v-num v-7'>7&nbsp;</span>עָ֭שִׁיר בְּרָשִׁ֣ים יִמְשֹׁ֑ול וְעֶ֥בֶד לֹ֝וֶ֗ה לְאִ֣ישׁ מַלְוֶֽה׃ </span>
<span class='v PR22_8' data-id='PR22_8'><span class='v-num v-8'>8&nbsp;</span>זֹורֵ֣עַ עַ֭וְלָה *יִקְצֹור־ (יִקְצָר)־אָ֑וֶן וְשֵׁ֖בֶט עֶבְרָתֹ֣ו יִכְלֶֽה׃ </span>
<span class='v PR22_9' data-id='PR22_9'><span class='v-num v-9'>9&nbsp;</span>טֹֽוב־עַ֭יִן ה֣וּא יְבֹרָ֑ךְ כִּֽי־נָתַ֖ן מִלַּחְמֹ֣ו לַדָּֽל׃ </span>
<span class='v PR22_10' data-id='PR22_10'><span class='v-num v-10'>10&nbsp;</span>גָּ֣רֵֽשׁ לֵ֭ץ וְיֵצֵ֣א מָדֹ֑ון וְ֝יִשְׁבֹּ֗ת דִּ֣ין וְקָלֹֽון׃ </span>
<span class='v PR22_11' data-id='PR22_11'><span class='v-num v-11'>11&nbsp;</span>אֹהֵ֥ב *טְהֹור־ (טְהָר)־לֵ֑ב חֵ֥ן שְׂ֝פָתָ֗יו רֵעֵ֥הוּ מֶֽלֶךְ׃ </span>
<span class='v PR22_12' data-id='PR22_12'><span class='v-num v-12'>12&nbsp;</span>עֵינֵ֣י יְ֭הוָה נָ֣צְרוּ דָ֑עַת וַ֝יְסַלֵּ֗ף דִּבְרֵ֥י בֹגֵֽד׃ </span>
<span class='v PR22_13' data-id='PR22_13'><span class='v-num v-13'>13&nbsp;</span>אָמַ֣ר עָ֭צֵל אֲרִ֣י בַח֑וּץ בְּתֹ֥וךְ רְ֝חֹבֹ֗ות אֵֽרָצֵֽחַ׃ </span>
<span class='v PR22_14' data-id='PR22_14'><span class='v-num v-14'>14&nbsp;</span>שׁוּחָ֣ה עֲ֭מֻקָּה פִּ֣י זָרֹ֑ות זְע֥וּם יְ֝הוָ֗ה *יִפֹּול־ (יִפָּל)־שָֽׁם׃ </span>
<span class='v PR22_15' data-id='PR22_15'><span class='v-num v-15'>15&nbsp;</span>אִ֭וֶּלֶת קְשׁוּרָ֣ה בְלֶב־נָ֑עַר שֵׁ֥בֶט מ֝וּסָ֗ר יַרְחִיקֶ֥נָּה מִמֶּֽנּוּ׃ </span>
<span class='v PR22_16' data-id='PR22_16'><span class='v-num v-16'>16&nbsp;</span>עֹ֣שֵֽׁק דָּ֭ל לְהַרְבֹּ֣ות לֹ֑ו נֹתֵ֥ן לְ֝עָשִׁ֗יר אַךְ־לְמַחְסֹֽור׃ </span>
<span class='v PR22_17' data-id='PR22_17'><span class='v-num v-17'>17&nbsp;</span>הַ֥ט אָזְנְךָ֗ וּ֭שְׁמַע דִּבְרֵ֣י חֲכָמִ֑ים וְ֝לִבְּךָ֗ תָּשִׁ֥ית לְדַעְתִּֽי׃ </span>
<span class='v PR22_18' data-id='PR22_18'><span class='v-num v-18'>18&nbsp;</span>כִּֽי־נָ֭עִים כִּֽי־תִשְׁמְרֵ֣ם בְּבִטְנֶ֑ךָ יִכֹּ֥נוּ יַ֝חְדָּ֗ו עַל־שְׂפָתֶֽיךָ׃ </span>
<span class='v PR22_19' data-id='PR22_19'><span class='v-num v-19'>19&nbsp;</span>לִהְיֹ֣ות בַּ֭יהוָה מִבְטַחֶ֑ךָ הֹודַעְתִּ֖יךָ הַיֹּ֣ום אַף־אָֽתָּה׃ </span>
<span class='v PR22_20' data-id='PR22_20'><span class='v-num v-20'>20&nbsp;</span>הֲלֹ֤א כָתַ֣בְתִּי לְ֭ךָ *שִׁלְשֹׁום (שָׁלִישִׁ֑ים) בְּמֹ֖ועֵצֹ֣ת וָדָֽעַת׃ </span>
<span class='v PR22_21' data-id='PR22_21'><span class='v-num v-21'>21&nbsp;</span>לְהֹודִֽיעֲךָ֗ קֹ֭שְׁטְ אִמְרֵ֣י אֱמֶ֑ת לְהָשִׁ֥יב אֲמָרִ֥ים אֱ֝מֶ֗ת לְשֹׁלְחֶֽיךָ׃ פ </span>
<span class='v PR22_22' data-id='PR22_22'><span class='v-num v-22'>22&nbsp;</span>אַֽל־תִּגְזָל־דָּ֭ל כִּ֣י דַל־ה֑וּא וְאַל־תְּדַכֵּ֖א עָנִ֣י בַשָּֽׁעַר׃ </span>
<span class='v PR22_23' data-id='PR22_23'><span class='v-num v-23'>23&nbsp;</span>כִּֽי־יְ֭הוָה יָרִ֣יב רִיבָ֑ם וְקָבַ֖ע אֶת־קֹבְעֵיהֶ֣ם נָֽפֶשׁ׃ </span>
<span class='v PR22_24' data-id='PR22_24'><span class='v-num v-24'>24&nbsp;</span>אַל־תִּ֭תְרַע אֶת־בַּ֣עַל אָ֑ף וְאֶת־אִ֥ישׁ חֵ֝מֹות לֹ֣א תָבֹֽוא׃ </span>
<span class='v PR22_25' data-id='PR22_25'><span class='v-num v-25'>25&nbsp;</span>פֶּן־תֶּאֱלַ֥ף *אָרְחָתֹו (אֹֽרְחֹתָ֑יו) וְלָקַחְתָּ֖ מֹוקֵ֣שׁ לְנַפְשֶֽׁךָ׃ </span>
<span class='v PR22_26' data-id='PR22_26'><span class='v-num v-26'>26&nbsp;</span>אַל־תְּהִ֥י בְתֹֽקְעֵי־כָ֑ף בַּ֝עֹרְבִ֗ים מַשָּׁאֹֽות׃ </span>
<span class='v PR22_27' data-id='PR22_27'><span class='v-num v-27'>27&nbsp;</span>אִם־אֵֽין־לְךָ֥ לְשַׁלֵּ֑ם לָ֥מָּה יִקַּ֥ח מִ֝שְׁכָּבְךָ֗ מִתַּחְתֶּֽיךָ׃ </span>
<span class='v PR22_28' data-id='PR22_28'><span class='v-num v-28'>28&nbsp;</span>אַל־תַּ֭סֵּג גְּב֣וּל עֹולָ֑ם אֲשֶׁ֖ר עָשׂ֣וּ אֲבֹותֶֽיךָ׃ </span>
<span class='v PR22_29' data-id='PR22_29'><span class='v-num v-29'>29&nbsp;</span>חָזִ֡יתָ אִ֤ישׁ ׀ מָ֘הִ֤יר בִּמְלַאכְתֹּ֗ו לִֽפְנֵֽי־מְלָכִ֥ים יִתְיַצָּ֑ב בַּל־יִ֝תְיַצֵּב לִפְנֵ֥י חֲשֻׁכִּֽים׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR21.html'>&#9664;</a>
<a class='home' href='index.html'>&#9776;</a>
<a class='next' href='PR23.html'>&#9654;</a>
</div></div>
</body></html>
