<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 26</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 26 </a>
<a class='prev' href='JB25.html'> &#9664; </a>
<a class='next' href='JB27.html'> &#9654; </a>
</div></div>
<div class='chapter section JB26 hbo JB ezra_sil' dir='rtl' data-id='JB26' data-nextid='JB27' data-previd='JB25' lang='hbo'> 

<br><div class='c'>26</div>
<div class='p'>
<span class='v JB26_1' data-id='JB26_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB26_2' data-id='JB26_2'><span class='v-num v-2'>2&nbsp;</span>מֶה־עָזַ֥רְתָּ לְלֹא־כֹ֑חַ הֹ֝ושַׁ֗עְתָּ זְרֹ֣ועַ לֹא־עֹֽז׃ </span>
<span class='v JB26_3' data-id='JB26_3'><span class='v-num v-3'>3&nbsp;</span>מַה־יָּ֭עַצְתָּ לְלֹ֣א חָכְמָ֑ה וְ֝תוּשִׁיָּ֗ה לָרֹ֥ב הֹודָֽעְתָּ׃ </span>
<span class='v JB26_4' data-id='JB26_4'><span class='v-num v-4'>4&nbsp;</span>אֶת־מִ֭י הִגַּ֣דְתָּ מִלִּ֑ין וְנִשְׁמַת־מִ֝י יָצְאָ֥ה מִמֶּֽךָּ׃ </span>
<span class='v JB26_5' data-id='JB26_5'><span class='v-num v-5'>5&nbsp;</span>הָרְפָאִ֥ים יְחֹולָ֑לוּ מִתַּ֥חַת מַ֝֗יִם וְשֹׁכְנֵיהֶֽם׃ </span>
<span class='v JB26_6' data-id='JB26_6'><span class='v-num v-6'>6&nbsp;</span>עָרֹ֣ום שְׁאֹ֣ול נֶגְדֹּ֑ו וְאֵ֥ין כְּ֝ס֗וּת לָֽאֲבַדֹּֽון׃ </span>
<span class='v JB26_7' data-id='JB26_7'><span class='v-num v-7'>7&nbsp;</span>נֹטֶ֣ה צָפֹ֣ון עַל־תֹּ֑הוּ תֹּ֥לֶה אֶ֝֗רֶץ עַל־בְּלִי־מָֽה׃ </span>
<span class='v JB26_8' data-id='JB26_8'><span class='v-num v-8'>8&nbsp;</span>צֹרֵֽר־מַ֥יִם בְּעָבָ֑יו וְלֹא־נִבְקַ֖ע עָנָ֣ן תַּחְתָּֽם׃ </span>
<span class='v JB26_9' data-id='JB26_9'><span class='v-num v-9'>9&nbsp;</span>מְאַחֵ֥ז פְּנֵי־כִסֵּ֑ה פַּרְשֵׁ֖ז עָלָ֣יו עֲנָנֹֽו׃ </span>
<span class='v JB26_10' data-id='JB26_10'><span class='v-num v-10'>10&nbsp;</span>חֹֽק־חָ֭ג עַל־פְּנֵי־מָ֑יִם עַד־תַּכְלִ֖ית אֹ֣ור עִם־חֹֽשֶׁךְ׃ </span>
<span class='v JB26_11' data-id='JB26_11'><span class='v-num v-11'>11&nbsp;</span>עַמּוּדֵ֣י שָׁמַ֣יִם יְרֹופָ֑פוּ וְ֝יִתְמְה֗וּ מִגַּעֲרָתֹֽו׃ </span>
<span class='v JB26_12' data-id='JB26_12'><span class='v-num v-12'>12&nbsp;</span>בְּ֭כֹחֹו רָגַ֣ע הַיָּ֑ם *וּבִתוּבְנָתֹו (וּ֝בִתְבוּנָתֹ֗ו) מָ֣חַץ רָֽהַב׃ </span>
<span class='v JB26_13' data-id='JB26_13'><span class='v-num v-13'>13&nbsp;</span>בְּ֭רוּחֹו שָׁמַ֣יִם שִׁפְרָ֑ה חֹֽלֲלָ֥ה יָ֝דֹ֗ו נָחָ֥שׁ בָּרִֽיחַ׃ </span>
<span class='v JB26_14' data-id='JB26_14'><span class='v-num v-14'>14&nbsp;</span>הֶן־אֵ֤לֶּה ׀ קְצֹ֬ות *דַּרְכֹּו (דְּרָכָ֗יו) וּמַה־שֵּׁ֣מֶץ דָּ֭בָר נִשְׁמַע־בֹּ֑ו וְרַ֥עַם *גְּבוּרָתֹו (גְּ֝בוּרֹותָ֗יו) מִ֣י יִתְבֹּונָֽן׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB25.html'>&#9664;</a>
<a class='home' href='index.html'>&#9776;</a>
<a class='next' href='JB27.html'>&#9654;</a>
</div></div>
</body></html>
