<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 30</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 30 </a>
<a class='prev' href='PR29.html'> &#9664; </a>
<a class='next' href='PR31.html'> &#9654; </a>
</div></div>
<div class='chapter section PR30 hbo PR ezra_sil' dir='rtl' data-id='PR30' data-nextid='PR31' data-previd='PR29' lang='hbo'> 

<div class='c'>30</div>
<div class='p'>
<span class='v PR30_1' data-id='PR30_1'><span class='verse1 v-num v-1'>1&nbsp;</span>דִּבְרֵ֤י ׀ אָג֥וּר בִּן־יָקֶ֗ה הַמַּ֫שָּׂ֥א נְאֻ֣ם הַ֭גֶּבֶר לְאִֽיתִיאֵ֑ל לְאִ֖יתִיאֵ֣ל וְאֻכָֽל׃ </span>
<span class='v PR30_2' data-id='PR30_2'><span class='v-num v-2'>2&nbsp;</span>כִּ֤י בַ֣עַר אָנֹכִ֣י מֵאִ֑ישׁ וְלֹֽא־בִינַ֖ת אָדָ֣ם לִֽי׃ </span>
<span class='v PR30_3' data-id='PR30_3'><span class='v-num v-3'>3&nbsp;</span>וְלֹֽא־לָמַ֥דְתִּי חָכְמָ֑ה וְדַ֖עַת קְדֹשִׁ֣ים אֵדָֽע׃ </span>
<span class='v PR30_4' data-id='PR30_4'><span class='v-num v-4'>4&nbsp;</span>מִ֤י עָלָֽה־שָׁמַ֨יִם ׀ וַיֵּרַ֡ד מִ֤י אָֽסַף־ר֨וּחַ ׀ בְּחָפְנָ֡יו מִ֤י צָֽרַר־מַ֨יִם ׀ בַּשִּׂמְלָ֗ה מִ֭י הֵקִ֣ים כָּל־אַפְסֵי־אָ֑רֶץ מַה־שְּׁמֹ֥ו וּמַֽה־שֶּׁם־בְּ֝נֹ֗ו כִּ֣י תֵדָֽע׃ </span>
<span class='v PR30_5' data-id='PR30_5'><span class='v-num v-5'>5&nbsp;</span>כָּל־אִמְרַ֣ת אֱלֹ֣והַּ צְרוּפָ֑ה מָגֵ֥ן ה֝֗וּא לַֽחֹסִ֥ים בֹּֽו׃ </span>
<span class='v PR30_6' data-id='PR30_6'><span class='v-num v-6'>6&nbsp;</span>אַל־תֹּ֥וסְףְּ עַל־דְּבָרָ֑יו פֶּן־יֹוכִ֖יחַ בְּךָ֣ וְנִכְזָֽבְתָּ׃ פ </span>
<span class='v PR30_7' data-id='PR30_7'><span class='v-num v-7'>7&nbsp;</span>שְׁ֭תַּיִם שָׁאַ֣לְתִּי מֵאִתָּ֑ךְ אַל־תִּמְנַ֥ע מִ֝מֶּ֗נִּי בְּטֶ֣רֶם אָמֽוּת׃ </span>
<span class='v PR30_8' data-id='PR30_8'><span class='v-num v-8'>8&nbsp;</span>שָׁ֤וְא ׀ וּֽדְבַר־כָּזָ֡ב הַרְחֵ֬ק מִמֶּ֗נִּי רֵ֣אשׁ וָ֭עֹשֶׁר אַל־תִּֽתֶּן־לִ֑י הַ֝טְרִיפֵ֗נִי לֶ֣חֶם חֻקִּֽי׃ </span>
<span class='v PR30_9' data-id='PR30_9'><span class='v-num v-9'>9&nbsp;</span>פֶּ֥ן אֶשְׂבַּ֨ע ׀ וְכִחַשְׁתִּי֮ וְאָמַ֗רְתִּי מִ֥י יְה֫וָ֥ה וּפֶֽן־אִוָּרֵ֥שׁ וְגָנַ֑בְתִּי וְ֝תָפַ֗שְׂתִּי שֵׁ֣ם אֱלֹהָֽי׃ פ </span>
<span class='v PR30_10' data-id='PR30_10'><span class='v-num v-10'>10&nbsp;</span>אַל־תַּלְשֵׁ֣ן עֶ֭בֶד אֶל־*אֲדֹנֹו (אֲדֹנָ֑יו) פֶּֽן־יְקַלֶּלְךָ֥ וְאָשָֽׁמְתָּ׃ </span>
<span class='v PR30_11' data-id='PR30_11'><span class='v-num v-11'>11&nbsp;</span>דֹּ֭ור אָבִ֣יו יְקַלֵּ֑ל וְאֶת־אִ֝מֹּ֗ו לֹ֣א יְבָרֵֽךְ׃ </span>
<span class='v PR30_12' data-id='PR30_12'><span class='v-num v-12'>12&nbsp;</span>דֹּ֭ור טָהֹ֣ור בְּעֵינָ֑יו וּ֝מִצֹּאָתֹ֗ו לֹ֣א רֻחָֽץ׃ </span>
<span class='v PR30_13' data-id='PR30_13'><span class='v-num v-13'>13&nbsp;</span>דֹּ֭ור מָה־רָמ֣וּ עֵינָ֑יו וְ֝עַפְעַפָּ֗יו יִנָּשֵֽׂאוּ׃ </span>
<span class='v PR30_14' data-id='PR30_14'><span class='v-num v-14'>14&nbsp;</span>דֹּ֤ור ׀ חֲרָבֹ֣ות שִׁנָּיו֮ וּֽמַאֲכָלֹ֪ות מְֽתַלְּעֹ֫תָ֥יו לֶאֱכֹ֣ל עֲנִיִּ֣ים מֵאֶ֑רֶץ וְ֝אֶבְיֹונִ֗ים מֵאָדָֽם׃ פ </span>
<span class='v PR30_15' data-id='PR30_15'><span class='v-num v-15'>15&nbsp;</span>לֽ͏ַעֲלוּקָ֨ה ׀ שְׁתֵּ֥י בָנֹות֮ הַ֤ב ׀ הַ֥ב שָׁלֹ֣ושׁ הֵ֭נָּה לֹ֣א תִשְׂבַּ֑עְנָה אַ֝רְבַּ֗ע לֹא־אָ֥מְרוּ הֹֽון׃ </span>
<span class='v PR30_16' data-id='PR30_16'><span class='v-num v-16'>16&nbsp;</span>שְׁאֹול֮ וְעֹ֪צֶ֫ר רָ֥חַם אֶ֭רֶץ לֹא־שָׂ֣בְעָה מַּ֑יִם וְ֝אֵ֗שׁ לֹא־אָ֥מְרָה הֹֽון׃ </span>
<span class='v PR30_17' data-id='PR30_17'><span class='v-num v-17'>17&nbsp;</span>עַ֤יִן ׀ תִּֽלְעַ֣ג לְאָב֮ וְתָב֪וּז לִֽיקֲּהַ֫ת־אֵ֥ם יִקְּר֥וּהָ עֹרְבֵי־נַ֑חַל וְֽיֹאכְל֥וּהָ בְנֵי־נָֽשֶׁר׃ פ </span>
<span class='v PR30_18' data-id='PR30_18'><span class='v-num v-18'>18&nbsp;</span>שְׁלֹשָׁ֣ה הֵ֭מָּה נִפְלְא֣וּ מִמֶּ֑נִּי *וְאַרְבָּע (וְ֝אַרְבָּעָ֗ה) לֹ֣א יְדַעְתִּֽים׃ </span>
<span class='v PR30_19' data-id='PR30_19'><span class='v-num v-19'>19&nbsp;</span>דֶּ֤רֶךְ הַנֶּ֨שֶׁר ׀ בַּשָּׁמַיִם֮ דֶּ֥רֶךְ נָחָ֗שׁ עֲלֵ֫י צ֥וּר דֶּֽרֶךְ־אֳנִיָּ֥ה בְלֶב־יָ֑ם וְדֶ֖רֶךְ גֶּ֣בֶר בְּעַלְמָֽה׃ </span>
<span class='v PR30_20' data-id='PR30_20'><span class='v-num v-20'>20&nbsp;</span>כֵּ֤ן ׀ דֶּ֥רֶךְ אִשָּׁ֗ה מְנָ֫אָ֥פֶת אָ֭כְלָה וּמָ֣חֲתָה פִ֑יהָ וְ֝אָמְרָ֗ה לֹֽא־פָעַ֥לְתִּי אָֽוֶן׃ פ </span>
<span class='v PR30_21' data-id='PR30_21'><span class='v-num v-21'>21&nbsp;</span>תַּ֣חַת שָׁ֭לֹושׁ רָ֣גְזָה אֶ֑רֶץ וְתַ֥חַת אַ֝רְבַּ֗ע לֹא־תוּכַ֥ל שְׂאֵֽת׃ </span>
<span class='v PR30_22' data-id='PR30_22'><span class='v-num v-22'>22&nbsp;</span>תַּֽחַת־עֶ֭בֶד כִּ֣י יִמְלֹ֑וךְ וְ֝נָבָ֗ל כִּ֣י יִֽשְׂבַּֽע־לָֽחֶם׃ </span>
<span class='v PR30_23' data-id='PR30_23'><span class='v-num v-23'>23&nbsp;</span>תַּ֣חַת שְׂ֭נוּאָה כִּ֣י תִבָּעֵ֑ל וְ֝שִׁפְחָ֗ה כִּֽי־תִירַ֥שׁ גְּבִרְתָּֽהּ׃ פ </span>
<span class='v PR30_24' data-id='PR30_24'><span class='v-num v-24'>24&nbsp;</span>אַרְבָּ֣עָה הֵ֭ם קְטַנֵּי־אָ֑רֶץ וְ֝הֵ֗מָּה חֲכָמִ֥ים מְחֻכָּמִֽים׃ </span>
<span class='v PR30_25' data-id='PR30_25'><span class='v-num v-25'>25&nbsp;</span>הַ֭נְּמָלִים עַ֣ם לֹא־עָ֑ז וַיָּכִ֖ינוּ בַקַּ֣יִץ לַחְמָֽם׃ </span>
<span class='v PR30_26' data-id='PR30_26'><span class='v-num v-26'>26&nbsp;</span>שְׁ֭פַנִּים עַ֣ם לֹא־עָצ֑וּם וַיָּשִׂ֖ימוּ בַסֶּ֣לַע בֵּיתָֽם׃ </span>
<span class='v PR30_27' data-id='PR30_27'><span class='v-num v-27'>27&nbsp;</span>מֶ֭לֶךְ אֵ֣ין לָאַרְבֶּ֑ה וַיֵּצֵ֖א חֹצֵ֣ץ כֻּלֹּֽו׃ </span>
<span class='v PR30_28' data-id='PR30_28'><span class='v-num v-28'>28&nbsp;</span>שְׂ֭מָמִית בְּיָדַ֣יִם תְּתַפֵּ֑שׂ וְ֝הִ֗יא בְּהֵ֣יכְלֵי מֶֽלֶךְ׃ פ </span>
<span class='v PR30_29' data-id='PR30_29'><span class='v-num v-29'>29&nbsp;</span>שְׁלֹשָׁ֣ה הֵ֭מָּה מֵיטִ֣יבֵי צָ֑עַד וְ֝אַרְבָּעָ֗ה מֵיטִ֥בֵי לָֽכֶת׃ </span>
<span class='v PR30_30' data-id='PR30_30'><span class='v-num v-30'>30&nbsp;</span>לַ֭יִשׁ גִּבֹּ֣ור בַּבְּהֵמָ֑ה וְלֹא־יָ֝שׁ֗וּב מִפְּנֵי־כֹֽל׃ </span>
<span class='v PR30_31' data-id='PR30_31'><span class='v-num v-31'>31&nbsp;</span>זַרְזִ֣יר מָתְנַ֣יִם אֹו־תָ֑יִשׁ וּ֝מֶ֗לֶךְ אַלְק֥וּם עִמֹּֽו׃ </span>
<span class='v PR30_32' data-id='PR30_32'><span class='v-num v-32'>32&nbsp;</span>אִם־נָבַ֥לְתָּ בְהִתְנַשֵּׂ֑א וְאִם־זַ֝מֹּ֗ותָ יָ֣ד לְפֶֽה׃ </span>
<span class='v PR30_33' data-id='PR30_33'><span class='v-num v-33'>33&nbsp;</span>כִּ֤י מִ֪יץ חָלָ֡ב יֹ֘וצִ֤יא חֶמְאָ֗ה וּֽמִיץ־אַ֭ף יֹ֣וצִיא דָ֑ם וּמִ֥יץ אַ֝פַּ֗יִם יֹ֣וצִיא רִֽיב׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR29.html'>&#9664;</a>
<a class='home' href='index.html'>&#9776;</a>
<a class='next' href='PR31.html'>&#9654;</a>
</div></div>
</body></html>
