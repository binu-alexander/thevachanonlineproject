<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 51</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 51 </a>
<a class='prev' href='PS50.html'> &#9664; </a>
<a class='next' href='PS52.html'> &#9654; </a>
</div></div>
<div class='chapter section PS51 hbo PS ezra_sil' dir='rtl' data-id='PS51' data-nextid='PS52' data-previd='PS50' lang='hbo'> 

<br><div class='c'> 51</div>
<div class='p'>
<span class='v PS51_1' data-id='PS51_1'><span class='verse1 v-num v-1'>1&nbsp;</span>לַמְנַצֵּ֗חַ מִזְמֹ֥ור לְדָוִֽד׃ </span>
<span class='v PS51_2' data-id='PS51_2'><span class='v-num v-2'>2&nbsp;</span>בְּֽבֹוא־אֵ֭לָיו נָתָ֣ן הַנָּבִ֑יא כַּֽאֲשֶׁר־בָּ֝֗א אֶל־בַּת־שָֽׁבַע׃ </span>
<span class='v PS51_3' data-id='PS51_3'><span class='v-num v-3'>3&nbsp;</span>חָנֵּ֣נִי אֱלֹהִ֣ים כְּחַסְדֶּ֑ךָ כְּרֹ֥ב רַ֝חֲמֶ֗יךָ מְחֵ֣ה פְשָׁעָֽי׃ </span>
<span class='v PS51_4' data-id='PS51_4'><span class='v-num v-4'>4&nbsp;</span>*הַרְבֵּה (הֶ֭רֶב) כַּבְּסֵ֣נִי מֵעֲוֹנִ֑י וּֽמֵחַטָּאתִ֥י טַהֲרֵֽנִי׃ </span>
<span class='v PS51_5' data-id='PS51_5'><span class='v-num v-5'>5&nbsp;</span>כִּֽי־פְ֭שָׁעַי אֲנִ֣י אֵדָ֑ע וְחַטָּאתִ֖י נֶגְדִּ֣י תָמִֽיד׃ </span>
<span class='v PS51_6' data-id='PS51_6'><span class='v-num v-6'>6&nbsp;</span>לְךָ֤ לְבַדְּךָ֨ ׀ חָטָאתִי֮ וְהָרַ֥ע בְּעֵינֶ֗יךָ עָ֫שִׂ֥יתִי לְ֭מַעַן תִּצְדַּ֥ק בְּדָבְרֶ֗ךָ תִּזְכֶּ֥ה בְשָׁפְטֶֽךָ׃ </span>
<span class='v PS51_7' data-id='PS51_7'><span class='v-num v-7'>7&nbsp;</span>הֵן־בְּעָוֹ֥ון חֹולָ֑לְתִּי וּ֝בְחֵ֗טְא יֶֽחֱמַ֥תְנִי אִמִּֽי׃ </span>
<span class='v PS51_8' data-id='PS51_8'><span class='v-num v-8'>8&nbsp;</span>הֵן־אֱ֭מֶת חָפַ֣צְתָּ בַטֻּחֹ֑ות וּ֝בְסָתֻ֗ם חָכְמָ֥ה תֹודִיעֵֽנִי׃ </span>
<span class='v PS51_9' data-id='PS51_9'><span class='v-num v-9'>9&nbsp;</span>תְּחַטְּאֵ֣נִי בְאֵזֹ֣וב וְאֶטְהָ֑ר תְּ֝כַבְּסֵ֗נִי וּמִשֶּׁ֥לֶג אַלְבִּֽין׃ </span>
<span class='v PS51_10' data-id='PS51_10'><span class='v-num v-10'>10&nbsp;</span>תַּ֭שְׁמִיעֵנִי שָׂשֹׂ֣ון וְשִׂמְחָ֑ה תָּ֝גֵ֗לְנָה עֲצָמֹ֥ות דִּכִּֽיתָ׃ </span>
<span class='v PS51_11' data-id='PS51_11'><span class='v-num v-11'>11&nbsp;</span>הַסְתֵּ֣ר פָּ֭נֶיךָ מֵחֲטָאָ֑י וְֽכָל־עֲוֹ֖נֹתַ֣י מְחֵֽה׃ </span>
<span class='v PS51_12' data-id='PS51_12'><span class='v-num v-12'>12&nbsp;</span>לֵ֣ב טָ֭הֹור בְּרָא־לִ֣י אֱלֹהִ֑ים וְר֥וּחַ נָ֝כֹ֗ון חַדֵּ֥שׁ בְּקִרְבִּֽי׃ </span>
<span class='v PS51_13' data-id='PS51_13'><span class='v-num v-13'>13&nbsp;</span>אַל־תַּשְׁלִיכֵ֥נִי מִלְּפָנֶ֑יךָ וְר֥וּחַ קָ֝דְשְׁךָ֗ אַל־תִּקַּ֥ח מִמֶּֽנִּי׃ </span>
<span class='v PS51_14' data-id='PS51_14'><span class='v-num v-14'>14&nbsp;</span>הָשִׁ֣יבָה לִּ֭י שְׂשֹׂ֣ון יִשְׁעֶ֑ךָ וְר֖וּחַ נְדִיבָ֣ה תִסְמְכֵֽנִי׃ </span>
<span class='v PS51_15' data-id='PS51_15'><span class='v-num v-15'>15&nbsp;</span>אֲלַמְּדָ֣ה פֹשְׁעִ֣ים דְּרָכֶ֑יךָ וְ֝חַטָּאִ֗ים אֵלֶ֥יךָ יָשֽׁוּבוּ׃ </span>
<span class='v PS51_16' data-id='PS51_16'><span class='v-num v-16'>16&nbsp;</span>הַצִּ֘ילֵ֤נִי מִדָּמִ֨ים ׀ אֱ‍ֽלֹהִ֗ים אֱלֹהֵ֥י תְּשׁוּעָתִ֑י תְּרַנֵּ֥ן לְשֹׁונִ֗י צִדְקָתֶֽךָ׃ </span>
<span class='v PS51_17' data-id='PS51_17'><span class='v-num v-17'>17&nbsp;</span>אֲ֭דֹנָי שְׂפָתַ֣י תִּפְתָּ֑ח וּ֝פִ֗י יַגִּ֥יד תְּהִלָּתֶֽךָ׃ </span>
<span class='v PS51_18' data-id='PS51_18'><span class='v-num v-18'>18&nbsp;</span>כִּ֤י ׀ לֹא־תַחְפֹּ֣ץ זֶ֣בַח וְאֶתֵּ֑נָה עֹ֝ולָ֗ה לֹ֣א תִרְצֶֽה׃ </span>
<span class='v PS51_19' data-id='PS51_19'><span class='v-num v-19'>19&nbsp;</span>זִֽבְחֵ֣י אֱלֹהִים֮ ר֪וּחַ נִשְׁבָּ֫רָ֥ה לֵב־נִשְׁבָּ֥ר וְנִדְכֶּ֑ה אֱ֝לֹהִ֗ים לֹ֣א תִבְזֶֽה׃ </span>
<span class='v PS51_20' data-id='PS51_20'><span class='v-num v-20'>20&nbsp;</span>הֵיטִ֣יבָה בִ֭רְצֹונְךָ אֶת־צִיֹּ֑ון תִּ֝בְנֶ֗ה חֹומֹ֥ות יְרוּשָׁלָֽ͏ִם׃ </span>
<span class='v PS51_21' data-id='PS51_21'><span class='v-num v-21'>21&nbsp;</span>אָ֤ז תַּחְפֹּ֣ץ זִבְחֵי־צֶ֭דֶק עֹולָ֣ה וְכָלִ֑יל אָ֤ז יַעֲל֖וּ עַל־מִזְבַּחֲךָ֣ פָרִֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS50.html'>&#9664;</a>
<a class='home' href='index.html'>&#9776;</a>
<a class='next' href='PS52.html'>&#9654;</a>
</div></div>
</body></html>
