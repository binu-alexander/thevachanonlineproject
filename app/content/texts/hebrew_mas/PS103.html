<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 103</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 103 </a>
<a class='prev' href='PS102.html'> &#9664; </a>
<a class='next' href='PS104.html'> &#9654; </a>
</div></div>
<div class='chapter section PS103 hbo PS ezra_sil' dir='rtl' data-id='PS103' data-nextid='PS104' data-previd='PS102' lang='hbo'> 

<div class='c'> 103</div>
<div class='p'>
<span class='v PS103_1' data-id='PS103_1'><span class='verse1 v-num v-1'>1&nbsp;</span>לְדָוִ֙ד ׀ בָּרֲכִ֣י נַ֭פְשִׁי אֶת־יְהוָ֑ה וְכָל־קְ֝רָבַ֗י אֶת־שֵׁ֥ם קָדְשֹֽׁו׃ </span>
<span class='v PS103_2' data-id='PS103_2'><span class='v-num v-2'>2&nbsp;</span>בָּרֲכִ֣י נַ֭פְשִׁי אֶת־יְהוָ֑ה וְאַל־תִּ֝שְׁכְּחִ֗י כָּל־גְּמוּלָֽיו׃ </span>
<span class='v PS103_3' data-id='PS103_3'><span class='v-num v-3'>3&nbsp;</span>הַסֹּלֵ֥חַ לְכָל־עֲוֹנֵ֑כִי הָ֝רֹפֵ֗א לְכָל־תַּחֲלֻאָֽיְכִי׃ </span>
<span class='v PS103_4' data-id='PS103_4'><span class='v-num v-4'>4&nbsp;</span>הַגֹּואֵ֣ל מִשַּׁ֣חַת חַיָּ֑יְכִי הַֽ֝מְעַטְּרֵ֗כִי חֶ֣סֶד וְרַחֲמִֽים׃ </span>
<span class='v PS103_5' data-id='PS103_5'><span class='v-num v-5'>5&nbsp;</span>הַמַּשְׂבִּ֣יַע בַּטֹּ֣וב עֶדְיֵ֑ךְ תִּתְחַדֵּ֖שׁ כַּנֶּ֣שֶׁר נְעוּרָֽיְכִי׃ </span>
<span class='v PS103_6' data-id='PS103_6'><span class='v-num v-6'>6&nbsp;</span>עֹשֵׂ֣ה צְדָקֹ֣ות יְהוָ֑ה וּ֝מִשְׁפָּטִ֗ים לְכָל־עֲשׁוּקִֽים׃ </span>
<span class='v PS103_7' data-id='PS103_7'><span class='v-num v-7'>7&nbsp;</span>יֹודִ֣יעַ דְּרָכָ֣יו לְמֹשֶׁ֑ה לִבְנֵ֥י יִ֝שְׂרָאֵ֗ל עֲלִילֹֽותָיו׃ </span>
<span class='v PS103_8' data-id='PS103_8'><span class='v-num v-8'>8&nbsp;</span>רַח֣וּם וְחַנּ֣וּן יְהוָ֑ה אֶ֖רֶךְ אַפַּ֣יִם וְרַב־חָֽסֶד׃ </span>
<span class='v PS103_9' data-id='PS103_9'><span class='v-num v-9'>9&nbsp;</span>לֹֽא־לָנֶ֥צַח יָרִ֑יב וְלֹ֖א לְעֹולָ֣ם יִטֹּֽור׃ </span>
<span class='v PS103_10' data-id='PS103_10'><span class='v-num v-10'>10&nbsp;</span>לֹ֣א כַ֭חֲטָאֵינוּ עָ֣שָׂה לָ֑נוּ וְלֹ֥א כַ֝עֲוֹנֹתֵ֗ינוּ גָּמַ֥ל עָלֵֽינוּ׃ </span>
<span class='v PS103_11' data-id='PS103_11'><span class='v-num v-11'>11&nbsp;</span>כִּ֤י כִגְבֹ֣הַּ שָׁ֭מַיִם עַל־הָאָ֑רֶץ גָּבַ֥ר חַ֝סְדֹּ֗ו עַל־יְרֵאָֽיו׃ </span>
<span class='v PS103_12' data-id='PS103_12'><span class='v-num v-12'>12&nbsp;</span>כִּרְחֹ֣ק מִ֭זְרָח מִֽמַּֽעֲרָ֑ב הִֽרְחִ֥יק מִ֝מֶּ֗נּוּ אֶת־פְּשָׁעֵֽינוּ׃ </span>
<span class='v PS103_13' data-id='PS103_13'><span class='v-num v-13'>13&nbsp;</span>כְּרַחֵ֣ם אָ֭ב עַל־בָּנִ֑ים רִחַ֥ם יְ֝הוָ֗ה עַל־יְרֵאָֽיו׃ </span>
<span class='v PS103_14' data-id='PS103_14'><span class='v-num v-14'>14&nbsp;</span>כִּי־ה֖וּא יָדַ֣ע יִצְרֵ֑נוּ זָ֝כ֗וּר כִּי־עָפָ֥ר אֲנָֽחְנוּ׃ </span>
<span class='v PS103_15' data-id='PS103_15'><span class='v-num v-15'>15&nbsp;</span>אֱ֭נֹושׁ כֶּחָצִ֣יר יָמָ֑יו כְּצִ֥יץ הַ֝שָּׂדֶ֗ה כֵּ֣ן יָצִֽיץ׃ </span>
<span class='v PS103_16' data-id='PS103_16'><span class='v-num v-16'>16&nbsp;</span>כִּ֤י ר֣וּחַ עָֽבְרָה־בֹּ֣ו וְאֵינֶ֑נּוּ וְלֹא־יַכִּירֶ֖נּוּ עֹ֣וד מְקֹומֹֽו׃ </span>
<span class='v PS103_17' data-id='PS103_17'><span class='v-num v-17'>17&nbsp;</span>וְחֶ֤סֶד יְהוָ֙ה ׀ מֵעֹולָ֣ם וְעַד־עֹ֭ולָם עַל־יְרֵאָ֑יו וְ֝צִדְקָתֹ֗ו לִבְנֵ֥י בָנִֽים׃ </span>
<span class='v PS103_18' data-id='PS103_18'><span class='v-num v-18'>18&nbsp;</span>לְשֹׁמְרֵ֥י בְרִיתֹ֑ו וּלְזֹכְרֵ֥י פִ֝קֻּדָ֗יו לַעֲשֹׂותָֽם׃ </span>
<span class='v PS103_19' data-id='PS103_19'><span class='v-num v-19'>19&nbsp;</span>יְֽהוָ֗ה בַּ֭שָּׁמַיִם הֵכִ֣ין כִּסְאֹ֑ו וּ֝מַלְכוּתֹ֗ו בַּכֹּ֥ל מָשָֽׁלָה׃ </span>
<span class='v PS103_20' data-id='PS103_20'><span class='v-num v-20'>20&nbsp;</span>בָּרֲכ֥וּ יְהוָ֗ה מַלְאָ֫כָ֥יו גִּבֹּ֣רֵי כֹ֭חַ עֹשֵׂ֣י דְבָרֹ֑ו לִ֝שְׁמֹ֗עַ בְּקֹ֣ול דְּבָרֹֽו׃ </span>
<span class='v PS103_21' data-id='PS103_21'><span class='v-num v-21'>21&nbsp;</span>בָּרֲכ֣וּ יְ֭הוָה כָּל־צְבָאָ֑יו מְ֝שָׁרְתָ֗יו עֹשֵׂ֥י רְצֹונֹֽו׃ </span>
<span class='v PS103_22' data-id='PS103_22'><span class='v-num v-22'>22&nbsp;</span>בָּרֲכ֤וּ יְהוָ֙ה ׀ כָּֽל־מַעֲשָׂ֗יו בְּכָל־מְקֹמֹ֥ות מֶמְשַׁלְתֹּ֑ו בָּרֲכִ֥י נַ֝פְשִׁ֗י אֶת־יְהוָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS102.html'>&#9664;</a>
<a class='home' href='index.html'>&#9776;</a>
<a class='next' href='PS104.html'>&#9654;</a>
</div></div>
</body></html>
