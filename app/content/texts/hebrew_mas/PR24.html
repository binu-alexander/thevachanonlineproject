<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 24</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 24 </a>
<a class='prev' href='PR23.html'> &#9664; </a>
<a class='next' href='PR25.html'> &#9654; </a>
</div></div>
<div class='chapter section PR24 hbo PR ezra_sil' dir='rtl' data-id='PR24' data-nextid='PR25' data-previd='PR23' lang='hbo'> 

<div class='c'>24</div>
<div class='p'>
<span class='v PR24_1' data-id='PR24_1'><span class='verse1 v-num v-1'>1&nbsp;</span>אַל־תְּ֭קַנֵּא בְּאַנְשֵׁ֣י רָעָ֑ה וְאַל־*תִּתְאָו (תִּ֝תְאָ֗יו) לִהְיֹ֥ות אִתָּֽם׃ </span>
<span class='v PR24_2' data-id='PR24_2'><span class='v-num v-2'>2&nbsp;</span>כִּי־שֹׁ֖ד יֶהְגֶּ֣ה לִבָּ֑ם וְ֝עָמָ֗ל שִׂפְתֵיהֶ֥ם תְּדַבֵּֽרְנָה׃ </span>
<span class='v PR24_3' data-id='PR24_3'><span class='v-num v-3'>3&nbsp;</span>בְּ֭חָכְמָה יִבָּ֣נֶה בָּ֑יִת וּ֝בִתְבוּנָ֗ה יִתְכֹּונָֽן׃ </span>
<span class='v PR24_4' data-id='PR24_4'><span class='v-num v-4'>4&nbsp;</span>וּ֭בְדַעַת חֲדָרִ֣ים יִמָּלְא֑וּ כָּל־הֹ֖ון יָקָ֣ר וְנָעִֽים׃ </span>
<span class='v PR24_5' data-id='PR24_5'><span class='v-num v-5'>5&nbsp;</span>גֶּֽבֶר־חָכָ֥ם בַּעֹ֑וז וְאִֽישׁ־דַּ֝֗עַת מְאַמֶּץ־כֹּֽחַ׃ </span>
<span class='v PR24_6' data-id='PR24_6'><span class='v-num v-6'>6&nbsp;</span>כִּ֣י בְ֭תַחְבֻּלֹות תַּעֲשֶׂה־לְּךָ֣ מִלְחָמָ֑ה וּ֝תְשׁוּעָ֗ה בְּרֹ֣ב יֹועֵֽץ׃ </span>
<span class='v PR24_7' data-id='PR24_7'><span class='v-num v-7'>7&nbsp;</span>רָאמֹ֣ות לֶֽאֱוִ֣יל חָכְמֹ֑ות בַּ֝שַּׁ֗עַר לֹ֣א יִפְתַּח־פִּֽיהוּ׃ </span>
<span class='v PR24_8' data-id='PR24_8'><span class='v-num v-8'>8&nbsp;</span>מְחַשֵּׁ֥ב לְהָרֵ֑עַ לֹ֝֗ו בַּֽעַל־מְזִמֹּ֥ות יִקְרָֽאוּ׃ </span>
<span class='v PR24_9' data-id='PR24_9'><span class='v-num v-9'>9&nbsp;</span>זִמַּ֣ת אִוֶּ֣לֶת חַטָּ֑את וְתֹועֲבַ֖ת לְאָדָ֣ם לֵֽץ׃ </span>
<span class='v PR24_10' data-id='PR24_10'><span class='v-num v-10'>10&nbsp;</span>הִ֭תְרַפִּיתָ בְּיֹ֥ום צָרָ֗ה צַ֣ר כֹּחֶֽכָה׃ </span>
<span class='v PR24_11' data-id='PR24_11'><span class='v-num v-11'>11&nbsp;</span>הַ֭צֵּל לְקֻחִ֣ים לַמָּ֑וֶת וּמָטִ֥ים לַ֝הֶ֗רֶג אִם־תַּחְשֹֽׂוךְ׃ </span>
<span class='v PR24_12' data-id='PR24_12'><span class='v-num v-12'>12&nbsp;</span>כִּֽי־תֹאמַ֗ר הֵן֮ לֹא־יָדַ֪עְנ֫וּ זֶ֥ה הֲ‍ֽלֹא־תֹ֘כֵ֤ן לִבֹּ֨ות ׀ הֽוּא־יָבִ֗ין וְנֹצֵ֣ר נַ֭פְשְׁךָ ה֣וּא יֵדָ֑ע וְהֵשִׁ֖יב לְאָדָ֣ם כְּפָעֳלֹֽו׃ </span>
<span class='v PR24_13' data-id='PR24_13'><span class='v-num v-13'>13&nbsp;</span>אֱכָל־בְּנִ֣י דְבַ֣שׁ כִּי־טֹ֑וב וְנֹ֥פֶת מָ֝תֹ֗וק עַל־חִכֶּֽךָ׃ </span>
<span class='v PR24_14' data-id='PR24_14'><span class='v-num v-14'>14&nbsp;</span>כֵּ֤ן ׀ דְּעֶ֥ה חָכְמָ֗ה לְנַ֫פְשֶׁ֥ךָ אִם־מָ֭צָאתָ וְיֵ֣שׁ אַחֲרִ֑ית וְ֝תִקְוָתְךָ֗ לֹ֣א תִכָּרֵֽת׃ פ </span>
<span class='v PR24_15' data-id='PR24_15'><span class='v-num v-15'>15&nbsp;</span>אַל־תֶּאֱרֹ֣ב רָ֭שָׁע לִנְוֵ֣ה צַדִּ֑יק אַֽל־תְּשַׁדֵּ֥ד רִבְצֹֽו׃ </span>
<span class='v PR24_16' data-id='PR24_16'><span class='v-num v-16'>16&nbsp;</span>כִּ֤י שֶׁ֨בַע ׀ יִפֹּ֣ול צַדִּ֣יק וָקָ֑ם וּ֝רְשָׁעִ֗ים יִכָּשְׁל֥וּ בְרָעָֽה׃ </span>
<span class='v PR24_17' data-id='PR24_17'><span class='v-num v-17'>17&nbsp;</span>בִּנְפֹ֣ל *אֹויְבֶיךָ (אֹֽ֭ויִבְךָ) אַל־תִּשְׂמָ֑ח וּ֝בִכָּשְׁלֹ֗ו אַל־יָגֵ֥ל לִבֶּֽךָ׃ </span>
<span class='v PR24_18' data-id='PR24_18'><span class='v-num v-18'>18&nbsp;</span>פֶּן־יִרְאֶ֣ה יְ֭הוָה וְרַ֣ע בְּעֵינָ֑יו וְהֵשִׁ֖יב מֵעָלָ֣יו אַפֹּֽו׃ </span>
<span class='v PR24_19' data-id='PR24_19'><span class='v-num v-19'>19&nbsp;</span>אַל־תִּתְחַ֥ר בַּמְּרֵעִ֑ים אַל־תְּ֝קַנֵּ֗א בָּרְשָׁעִֽים׃ </span>
<span class='v PR24_20' data-id='PR24_20'><span class='v-num v-20'>20&nbsp;</span>כִּ֤י ׀ לֹֽא־תִהְיֶ֣ה אַחֲרִ֣ית לָרָ֑ע נֵ֖ר רְשָׁעִ֣ים יִדְעָֽךְ׃ </span>
<span class='v PR24_21' data-id='PR24_21'><span class='v-num v-21'>21&nbsp;</span>יְרָֽא־אֶת־יְהוָ֣ה בְּנִ֣י וָמֶ֑לֶךְ עִם־שֹׁ֝ונִ֗ים אַל־תִּתְעָרָֽב׃ </span>
<span class='v PR24_22' data-id='PR24_22'><span class='v-num v-22'>22&nbsp;</span>כִּֽי־פִ֭תְאֹם יָק֣וּם אֵידָ֑ם וּפִ֥יד שְׁ֝נֵיהֶ֗ם מִ֣י יֹודֵֽעַ׃ ס </span>
<span class='v PR24_23' data-id='PR24_23'><span class='v-num v-23'>23&nbsp;</span>גַּם־אֵ֥לֶּה לַֽחֲכָמִ֑ים הַֽכֵּר־פָּנִ֖ים בְּמִשְׁפָּ֣ט בַּל־טֹֽוב׃ </span>
<span class='v PR24_24' data-id='PR24_24'><span class='v-num v-24'>24&nbsp;</span>אֹ֤מֵ֨ר ׀ לְרָשָׁע֮ צַדִּ֪יק אָ֥תָּה יִקְּבֻ֥הוּ עַמִּ֑ים יִזְעָמ֥וּהוּ לְאֻמִּֽים׃ </span>
<span class='v PR24_25' data-id='PR24_25'><span class='v-num v-25'>25&nbsp;</span>וְלַמֹּוכִיחִ֥ים יִנְעָ֑ם וַֽ֝עֲלֵיהֶ֗ם תָּבֹ֥וא בִרְכַּת־טֹֽוב׃ </span>
<span class='v PR24_26' data-id='PR24_26'><span class='v-num v-26'>26&nbsp;</span>שְׂפָתַ֥יִם יִשָּׁ֑ק מֵ֝שִׁ֗יב דְּבָרִ֥ים נְכֹחִֽים׃ </span>
<span class='v PR24_27' data-id='PR24_27'><span class='v-num v-27'>27&nbsp;</span>הָ֘כֵ֤ן בַּח֨וּץ ׀ מְלַאכְתֶּ֗ךָ וְעַתְּדָ֣הּ בַּשָּׂדֶ֣ה לָ֑ךְ אַ֝חַ֗ר וּבָנִ֥יתָ בֵיתֶֽךָ׃ פ </span>
<span class='v PR24_28' data-id='PR24_28'><span class='v-num v-28'>28&nbsp;</span>אַל־תְּהִ֣י עֵד־חִנָּ֣ם בְּרֵעֶ֑ךָ וַ֝הֲפִתִּ֗יתָ בִּשְׂפָתֶֽיךָ׃ </span>
<span class='v PR24_29' data-id='PR24_29'><span class='v-num v-29'>29&nbsp;</span>אַל־תֹּאמַ֗ר כַּאֲשֶׁ֣ר עָֽשָׂה־לִ֭י כֵּ֤ן אֶֽעֱשֶׂה־לֹּ֑ו אָשִׁ֖יב לָאִ֣ישׁ כְּפָעֳלֹֽו׃ </span>
<span class='v PR24_30' data-id='PR24_30'><span class='v-num v-30'>30&nbsp;</span>עַל־שְׂדֵ֣ה אִישׁ־עָצֵ֣ל עָבַ֑רְתִּי וְעַל־כֶּ֝֗רֶם אָדָ֥ם חֲסַר־לֵֽב׃ </span>
<span class='v PR24_31' data-id='PR24_31'><span class='v-num v-31'>31&nbsp;</span>וְהִנֵּ֨ה עָ֘לָ֤ה כֻלֹּ֨ו ׀ קִמְּשֹׂנִ֗ים כָּסּ֣וּ פָנָ֣יו חֲרֻלִּ֑ים וְגֶ֖דֶר אֲבָנָ֣יו נֶהֱרָֽסָה׃ </span>
<span class='v PR24_32' data-id='PR24_32'><span class='v-num v-32'>32&nbsp;</span>וָֽאֶחֱזֶ֣ה אָ֭נֹכִֽי אָשִׁ֣ית לִבִּ֑י רָ֝אִ֗יתִי לָקַ֥חְתִּי מוּסָֽר׃ </span>
<span class='v PR24_33' data-id='PR24_33'><span class='v-num v-33'>33&nbsp;</span>מְעַ֣ט שֵׁ֭נֹות מְעַ֣ט תְּנוּמֹ֑ות מְעַ֓ט ׀ חִבֻּ֖ק יָדַ֣יִם לִשְׁכָּֽב׃ </span>
<span class='v PR24_34' data-id='PR24_34'><span class='v-num v-34'>34&nbsp;</span>וּבָֽא־מִתְהַלֵּ֥ךְ רֵישֶׁ֑ךָ וּ֝מַחְסֹרֶ֗יךָ כְּאִ֣ישׁ מָגֵֽן׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR23.html'>&#9664;</a>
<a class='home' href='index.html'>&#9776;</a>
<a class='next' href='PR25.html'>&#9654;</a>
</div></div>
</body></html>
