<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 23</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 23 </a>
<a class='prev' href='JB22.html'> &#9664; </a>
<a class='next' href='JB24.html'> &#9654; </a>
</div></div>
<div class='chapter section JB23 hbo JB ezra_sil' dir='rtl' data-id='JB23' data-nextid='JB24' data-previd='JB22' lang='hbo'> 

<br><div class='c'>23</div>
<div class='p'>
<span class='v JB23_1' data-id='JB23_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB23_2' data-id='JB23_2'><span class='v-num v-2'>2&nbsp;</span>גַּם־הַ֭יֹּום מְרִ֣י שִׂחִ֑י יָ֝דִ֗י כָּבְדָ֥ה עַל־אַנְחָתִֽי׃ </span>
<span class='v JB23_3' data-id='JB23_3'><span class='v-num v-3'>3&nbsp;</span>מִֽי־יִתֵּ֣ן יָ֭דַעְתִּי וְאֶמְצָאֵ֑הוּ אָ֝בֹ֗וא עַד־תְּכוּנָתֹֽו׃ </span>
<span class='v JB23_4' data-id='JB23_4'><span class='v-num v-4'>4&nbsp;</span>אֶעֶרְכָ֣ה לְפָנָ֣יו מִשְׁפָּ֑ט וּ֝פִ֗י אֲמַלֵּ֥א תֹוכָחֹֽות׃ </span>
<span class='v JB23_5' data-id='JB23_5'><span class='v-num v-5'>5&nbsp;</span>אֵ֭דְעָה מִלִּ֣ים יַעֲנֵ֑נִי וְ֝אָבִ֗ינָה מַה־יֹּ֥אמַר לִֽי׃ </span>
<span class='v JB23_6' data-id='JB23_6'><span class='v-num v-6'>6&nbsp;</span>הַבְּרָב־כֹּ֖חַ יָרִ֣יב עִמָּדִ֑י לֹ֥א אַךְ־ה֝֗וּא יָשִׂ֥ם בִּֽי׃ </span>
<span class='v JB23_7' data-id='JB23_7'><span class='v-num v-7'>7&nbsp;</span>שָׁ֗ם יָ֭שָׁר נֹוכָ֣ח עִמֹּ֑ו וַאֲפַלְּטָ֥ה לָ֝נֶ֗צַח מִשֹּׁפְטִֽי׃ </span>
<span class='v JB23_8' data-id='JB23_8'><span class='v-num v-8'>8&nbsp;</span>הֵ֤ן קֶ֣דֶם אֶהֱלֹ֣ךְ וְאֵינֶ֑נּוּ וְ֝אָחֹ֗ור וְֽלֹא־אָבִ֥ין לֹֽו׃ </span>
<span class='v JB23_9' data-id='JB23_9'><span class='v-num v-9'>9&nbsp;</span>שְׂמֹ֣אול בַּעֲשֹׂתֹ֣ו וְלֹא־אָ֑חַז יַעְטֹ֥ף יָ֝מִ֗ין וְלֹ֣א אֶרְאֶֽה׃ </span>
<span class='v JB23_10' data-id='JB23_10'><span class='v-num v-10'>10&nbsp;</span>כִּֽי־יָ֭דַע דֶּ֣רֶךְ עִמָּדִ֑י בְּ֝חָנַ֗נִי כַּזָּהָ֥ב אֵצֵֽא׃ </span>
<span class='v JB23_11' data-id='JB23_11'><span class='v-num v-11'>11&nbsp;</span>בַּ֭אֲשֻׁרֹו אָחֲזָ֣ה רַגְלִ֑י דַּרְכֹּ֖ו שָׁמַ֣רְתִּי וְלֹא־אָֽט׃ </span>
<span class='v JB23_12' data-id='JB23_12'><span class='v-num v-12'>12&nbsp;</span>מִצְוַ֣ת שְׂ֭פָתָיו וְלֹ֣א אָמִ֑ישׁ מֵ֝חֻקִּ֗י צָפַ֥נְתִּי אִמְרֵי־פִֽיו׃ </span>
<span class='v JB23_13' data-id='JB23_13'><span class='v-num v-13'>13&nbsp;</span>וְה֣וּא בְ֭אֶחָד וּמִ֣י יְשִׁיבֶ֑נּוּ וְנַפְשֹׁ֖ו אִוְּתָ֣ה וַיָּֽעַשׂ׃ </span>
<span class='v JB23_14' data-id='JB23_14'><span class='v-num v-14'>14&nbsp;</span>כִּ֭י יַשְׁלִ֣ים חֻקִּ֑י וְכָהֵ֖נָּה רַבֹּ֣ות עִמֹּֽו׃ </span>
<span class='v JB23_15' data-id='JB23_15'><span class='v-num v-15'>15&nbsp;</span>עַל־כֵּ֭ן מִפָּנָ֣יו אֶבָּהֵ֑ל אֶ֝תְבֹּונֵ֗ן וְאֶפְחַ֥ד מִמֶּֽנּוּ׃ </span>
<span class='v JB23_16' data-id='JB23_16'><span class='v-num v-16'>16&nbsp;</span>וְ֭אֵל הֵרַ֣ךְ לִבִּ֑י וְ֝שַׁדַּ֗י הִבְהִילָֽנִי׃ </span>
<span class='v JB23_17' data-id='JB23_17'><span class='v-num v-17'>17&nbsp;</span>כִּֽי־לֹ֣א נִ֭צְמַתִּי מִפְּנֵי־חֹ֑שֶׁךְ וּ֝מִפָּנַ֗י כִּסָּה־אֹֽפֶל׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB22.html'>&#9664;</a>
<a class='home' href='index.html'>&#9776;</a>
<a class='next' href='JB24.html'>&#9654;</a>
</div></div>
</body></html>
