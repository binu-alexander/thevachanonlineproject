<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 84</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 84 </a>
<a class='prev' href='PS83.html'> &#9664; </a>
<a class='next' href='PS85.html'> &#9654; </a>
</div></div>
<div class='chapter section PS84 hbo PS ezra_sil' dir='rtl' data-id='PS84' data-nextid='PS85' data-previd='PS83' lang='hbo'> 

<br><div class='c'> 84</div>
<div class='p'>
<span class='v PS84_1' data-id='PS84_1'><span class='verse1 v-num v-1'>1&nbsp;</span>לַמְנַצֵּ֥חַ עַֽל־הַגִּתִּ֑ית לִבְנֵי־קֹ֥רַח מִזְמֹֽור׃ </span>
<span class='v PS84_2' data-id='PS84_2'><span class='v-num v-2'>2&nbsp;</span>מַה־יְּדִידֹ֥ות מִשְׁכְּנֹותֶ֗יךָ יְהוָ֥ה צְבָאֹֽות׃ </span>
<span class='v PS84_3' data-id='PS84_3'><span class='v-num v-3'>3&nbsp;</span>נִכְסְפָ֬ה וְגַם־כָּלְתָ֨ה ׀ נַפְשִׁי֮ לְחַצְרֹ֪ות יְה֫וָ֥ה לִבִּ֥י וּבְשָׂרִ֑י יְ֝רַנְּנ֗וּ אֶ֣ל אֵֽל־חָֽי׃ </span>
<span class='v PS84_4' data-id='PS84_4'><span class='v-num v-4'>4&nbsp;</span>גַּם־צִפֹּ֨ור ׀ מָ֪צְאָה בַ֡יִת וּדְרֹ֤ור ׀ קֵ֥ן לָהּ֮ אֲשֶׁר־שָׁ֪תָה אֶפְרֹ֫חֶ֥יהָ אֶֽת־מִ֭זְבְּחֹותֶיךָ יְהוָ֣ה צְבָאֹ֑ות מַ֝לְכִּ֗י וֵאלֹהָֽי׃ </span>
<span class='v PS84_5' data-id='PS84_5'><span class='v-num v-5'>5&nbsp;</span>אַ֭שְׁרֵי יֹושְׁבֵ֣י בֵיתֶ֑ךָ עֹ֝֗וד יְֽהַלְל֥וּךָ סֶּֽלָה׃ </span>
<span class='v PS84_6' data-id='PS84_6'><span class='v-num v-6'>6&nbsp;</span>אַשְׁרֵ֣י אָ֭דָם עֹֽוז־לֹ֥ו בָ֑ךְ מְ֝סִלֹּ֗ות בִּלְבָבָֽם׃ </span>
<span class='v PS84_7' data-id='PS84_7'><span class='v-num v-7'>7&nbsp;</span>עֹבְרֵ֤י ׀ בְּעֵ֣מֶק הַ֭בָּכָא מַעְיָ֣ן יְשִׁית֑וּהוּ גַּם־בְּ֝רָכֹ֗ות יַעְטֶ֥ה מֹורֶֽה׃ </span>
<span class='v PS84_8' data-id='PS84_8'><span class='v-num v-8'>8&nbsp;</span>יֵ֭לְכוּ מֵחַ֣יִל אֶל־חָ֑יִל יֵרָאֶ֖ה אֶל־אֱלֹהִ֣ים בְּצִיֹּֽון׃ </span>
<span class='v PS84_9' data-id='PS84_9'><span class='v-num v-9'>9&nbsp;</span>יְה֘וָ֤ה אֱלֹהִ֣ים צְ֭בָאֹות שִׁמְעָ֣ה תְפִלָּתִ֑י הַאֲזִ֨ינָה אֱלֹהֵ֖י יַעֲקֹ֣ב סֶֽלָה׃ </span>
<span class='v PS84_10' data-id='PS84_10'><span class='v-num v-10'>10&nbsp;</span>מָ֭גִנֵּנוּ רְאֵ֣ה אֱלֹהִ֑ים וְ֝הַבֵּ֗ט פְּנֵ֣י מְשִׁיחֶֽךָ׃ </span>
<span class='v PS84_11' data-id='PS84_11'><span class='v-num v-11'>11&nbsp;</span>כִּ֤י טֹֽוב־יֹ֥ום בַּחֲצֵרֶ֗יךָ מֵ֫אָ֥לֶף בָּחַ֗רְתִּי הִ֭סְתֹּופֵף בְּבֵ֣ית אֱלֹהַ֑י מִ֝דּ֗וּר בְּאָהֳלֵי־רֶֽשַׁע׃ </span>
<span class='v PS84_12' data-id='PS84_12'><span class='v-num v-12'>12&nbsp;</span>כִּ֤י שֶׁ֨מֶשׁ ׀ וּמָגֵן֮ יְהוָ֪ה אֱלֹ֫הִ֥ים חֵ֣ן וְ֭כָבֹוד יִתֵּ֣ן יְהוָ֑ה לֹ֥א יִמְנַע־טֹ֝֗וב לַֽהֹלְכִ֥ים בְּתָמִֽים׃ </span>
<span class='v PS84_13' data-id='PS84_13'><span class='v-num v-13'>13&nbsp;</span>יְהוָ֥ה צְבָאֹ֑ות אַֽשְׁרֵ֥י אָ֝דָ֗ם בֹּטֵ֥חַ בָּֽךְ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS83.html'>&#9664;</a>
<a class='home' href='index.html'>&#9776;</a>
<a class='next' href='PS85.html'>&#9654;</a>
</div></div>
</body></html>
