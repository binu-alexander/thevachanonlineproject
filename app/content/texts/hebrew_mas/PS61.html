<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 61</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 61 </a>
<a class='prev' href='PS60.html'> &#9664; </a>
<a class='next' href='PS62.html'> &#9654; </a>
</div></div>
<div class='chapter section PS61 hbo PS ezra_sil' dir='rtl' data-id='PS61' data-nextid='PS62' data-previd='PS60' lang='hbo'> 

<div class='c'> 61</div>
<div class='p'>
<span class='v PS61_1' data-id='PS61_1'><span class='verse1 v-num v-1'>1&nbsp;</span>לַמְנַצֵּ֬חַ ׀ עַֽל־נְגִינַ֬ת לְדָוִֽד׃ </span>
<span class='v PS61_2' data-id='PS61_2'><span class='v-num v-2'>2&nbsp;</span>שִׁמְעָ֣ה אֱ֭לֹהִים רִנָּתִ֑י הַ֝קְשִׁ֗יבָה תְּפִלָּתִֽי׃ </span>
<span class='v PS61_3' data-id='PS61_3'><span class='v-num v-3'>3&nbsp;</span>מִקְצֵ֤ה הָאָ֨רֶץ ׀ אֵלֶ֣יךָ אֶ֭קְרָא בַּעֲטֹ֣ף לִבִּ֑י בְּצוּר־יָר֖וּם מִמֶּ֣נִּי תַנְחֵֽנִי׃ </span>
<span class='v PS61_4' data-id='PS61_4'><span class='v-num v-4'>4&nbsp;</span>כִּֽי־הָיִ֣יתָ מַחְסֶ֣ה לִ֑י מִגְדַּל־עֹ֝֗ז מִפְּנֵ֥י אֹויֵֽב׃ </span>
<span class='v PS61_5' data-id='PS61_5'><span class='v-num v-5'>5&nbsp;</span>אָג֣וּרָה בְ֭אָהָלְךָ עֹולָמִ֑ים אֶֽחֱסֶ֨ה בְסֵ֖תֶר כְּנָפֶ֣יךָ סֶּֽלָה׃ </span>
<span class='v PS61_6' data-id='PS61_6'><span class='v-num v-6'>6&nbsp;</span>כִּֽי־אַתָּ֣ה אֱ֭לֹהִים שָׁמַ֣עְתָּ לִנְדָרָ֑י נָתַ֥תָּ יְ֝רֻשַּׁ֗ת יִרְאֵ֥י שְׁמֶֽךָ׃ </span>
<span class='v PS61_7' data-id='PS61_7'><span class='v-num v-7'>7&nbsp;</span>יָמִ֣ים עַל־יְמֵי־מֶ֣לֶךְ תֹּוסִ֑יף שְׁ֝נֹותָ֗יו כְּמֹו־דֹ֥ר וָדֹֽר׃ </span>
<span class='v PS61_8' data-id='PS61_8'><span class='v-num v-8'>8&nbsp;</span>יֵשֵׁ֣ב עֹ֭ולָם לִפְנֵ֣י אֱלֹהִ֑ים חֶ֥סֶד וֶ֝אֱמֶ֗ת מַ֣ן יִנְצְרֻֽהוּ׃ </span>
<span class='v PS61_9' data-id='PS61_9'><span class='v-num v-9'>9&nbsp;</span>כֵּ֤ן אֲזַמְּרָ֣ה שִׁמְךָ֣ לָעַ֑ד לְֽשַׁלְּמִ֥י נְדָרַ֗י יֹ֣ום ׀ יֹֽום׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS60.html'>&#9664;</a>
<a class='home' href='index.html'>&#9776;</a>
<a class='next' href='PS62.html'>&#9654;</a>
</div></div>
</body></html>
