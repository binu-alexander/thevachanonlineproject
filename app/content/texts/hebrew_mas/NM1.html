<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש נַחוּם 1</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='NM.html'> נַחוּם 1 </a>
<a class='prev' href='MC7.html'> &#9664; </a>
<a class='next' href='NM2.html'> &#9654; </a>
</div></div>
<div class='chapter section NM1 hbo NM ezra_sil' dir='rtl' data-id='NM1' data-nextid='NM2' data-previd='MC7' lang='hbo'><div class='mt'>נַחוּם  
</div>
<br><div class='c'>1</div>
<div class='p'>
<span class='v NM1_1' data-id='NM1_1'><span class='verse1 v-num v-1'>1&nbsp;</span>מַשָּׂ֖א נִֽינְוֵ֑ה סֵ֧פֶר חֲזֹ֛ון נַח֖וּם הָאֶלְקֹשִֽׁי׃ </span>
<span class='v NM1_2' data-id='NM1_2'><span class='v-num v-2'>2&nbsp;</span>אֵ֣ל קַנֹּ֤וא וְנֹקֵם֙ יְהוָ֔ה נֹקֵ֥ם יְהוָ֖ה וּבַ֣עַל חֵמָ֑ה נֹקֵ֤ם יְהוָה֙ לְצָרָ֔יו וְנֹוטֵ֥ר ה֖וּא לְאֹיְבָֽיו׃ </span>
<span class='v NM1_3' data-id='NM1_3'><span class='v-num v-3'>3&nbsp;</span>יְהֹוָ֗ה אֶ֤רֶךְ אַפַּ֙יִם֙ *וּגְדֹול־ (וּגְדָל)־כֹּ֔חַ וְנַקֵּ֖ה לֹ֣א יְנַקֶּ֑ה יְהוָ֗ה בְּסוּפָ֤ה וּבִשְׂעָרָה֙ דַּרְכֹּ֔ו וְעָנָ֖ן אֲבַ֥ק רַגְלָֽיו׃ </span>
<span class='v NM1_4' data-id='NM1_4'><span class='v-num v-4'>4&nbsp;</span>גֹּועֵ֤ר בַּיָּם֙ וַֽיַּבְּשֵׁ֔הוּ וְכָל־הַנְּהָרֹ֖ות הֶֽחֱרִ֑יב אֻמְלַ֤ל בָּשָׁן֙ וְכַרְמֶ֔ל וּפֶ֥רַח לְבָנֹ֖ון אֻמְלָֽל׃ </span>
<span class='v NM1_5' data-id='NM1_5'><span class='v-num v-5'>5&nbsp;</span>הָרִים֙ רָעֲשׁ֣וּ מִמֶּ֔נּוּ וְהַגְּבָעֹ֖ות הִתְמֹגָ֑גוּ וַתִּשָּׂ֤א הָאָ֙רֶץ֙ מִפָּנָ֔יו וְתֵבֵ֖ל וְכָל־יֹ֥שְׁבֵי בָֽהּ׃ </span>
<span class='v NM1_6' data-id='NM1_6'><span class='v-num v-6'>6&nbsp;</span>לִפְנֵ֤י זַעְמֹו֙ מִ֣י יַֽעֲמֹ֔וד וּמִ֥י יָק֖וּם בַּחֲרֹ֣ון אַפֹּ֑ו חֲמָתֹו֙ נִתְּכָ֣ה כָאֵ֔שׁ וְהַצֻּרִ֖ים נִתְּצ֥וּ מִמֶּֽנּוּ׃ </span>
<span class='v NM1_7' data-id='NM1_7'><span class='v-num v-7'>7&nbsp;</span>טֹ֣וב יְהוָ֔ה לְמָעֹ֖וז בְּיֹ֣ום צָרָ֑ה וְיֹדֵ֖עַ חֹ֥סֵי בֹֽו׃ </span>
<span class='v NM1_8' data-id='NM1_8'><span class='v-num v-8'>8&nbsp;</span>וּבְשֶׁ֣טֶף עֹבֵ֔ר כָּלָ֖ה יַעֲשֶׂ֣ה מְקֹומָ֑הּ וְאֹיְבָ֖יו יְרַדֶּף־חֹֽשֶׁךְ׃ </span>
<span class='v NM1_9' data-id='NM1_9'><span class='v-num v-9'>9&nbsp;</span>מַה־תְּחַשְּׁבוּן֙ אֶל־יְהוָ֔ה כָּלָ֖ה ה֣וּא עֹשֶׂ֑ה לֹֽא־תָק֥וּם פַּעֲמַ֖יִם צָרָֽה׃ </span>
<span class='v NM1_10' data-id='NM1_10'><span class='v-num v-10'>10&nbsp;</span>כִּ֚י עַד־סִירִ֣ים סְבֻכִ֔ים וּכְסָבְאָ֖ם סְבוּאִ֑ים אֻ֨כְּל֔וּ כְּקַ֥שׁ יָבֵ֖שׁ מָלֵֽא׃ </span>
<span class='v NM1_11' data-id='NM1_11'><span class='v-num v-11'>11&nbsp;</span>מִמֵּ֣ךְ יָצָ֔א חֹשֵׁ֥ב עַל־יְהוָ֖ה רָעָ֑ה יֹעֵ֖ץ בְּלִיָּֽעַל׃ ס </span>
<span class='v NM1_12' data-id='NM1_12'><span class='v-num v-12'>12&nbsp;</span>כֹּ֣ה ׀ אָמַ֣ר יְהוָ֗ה אִם־שְׁלֵמִים֙ וְכֵ֣ן רַבִּ֔ים וְכֵ֥ן נָגֹ֖זּוּ וְעָבָ֑ר וְעִ֨נִּתִ֔ךְ לֹ֥א אֲעַנֵּ֖ךְ עֹֽוד׃ </span>
<span class='v NM1_13' data-id='NM1_13'><span class='v-num v-13'>13&nbsp;</span>וְעַתָּ֕ה אֶשְׁבֹּ֥ר מֹטֵ֖הוּ מֵֽעָלָ֑יִךְ וּמֹוסְרֹתַ֖יִךְ אֲנַתֵּֽק׃ </span>
<span class='v NM1_14' data-id='NM1_14'><span class='v-num v-14'>14&nbsp;</span>וְצִוָּ֤ה עָלֶ֙יךָ֙ יְהוָ֔ה לֹֽא־יִזָּרַ֥ע מִשִּׁמְךָ֖ עֹ֑וד מִבֵּ֨ית אֱלֹהֶ֜יךָ אַכְרִ֨ית פֶּ֧סֶל וּמַסֵּכָ֛ה אָשִׂ֥ים קִבְרֶ֖ךָ כִּ֥י קַלֹּֽותָ׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='MC7.html'>&#9664;</a>
<a class='home' href='index.html'>&#9776;</a>
<a class='next' href='NM2.html'>&#9654;</a>
</div></div>
</body></html>
