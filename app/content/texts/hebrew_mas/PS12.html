<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 12</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 12 </a>
<a class='prev' href='PS11.html'> &#9664; </a>
<a class='next' href='PS13.html'> &#9654; </a>
</div></div>
<div class='chapter section PS12 hbo PS ezra_sil' dir='rtl' data-id='PS12' data-nextid='PS13' data-previd='PS11' lang='hbo'> 

<br><div class='c'> 12</div>
<div class='p'>
<span class='v PS12_1' data-id='PS12_1'><span class='verse1 v-num v-1'>1&nbsp;</span>לַמְנַצֵּ֥חַ עַֽל־הַשְּׁמִינִ֗ית מִזְמֹ֥ור לְדָוִֽד׃ </span>
<span class='v PS12_2' data-id='PS12_2'><span class='v-num v-2'>2&nbsp;</span>הֹושִׁ֣יעָה יְ֭הוָה כִּי־גָמַ֣ר חָסִ֑יד כִּי־פַ֥סּוּ אֱ֝מוּנִ֗ים מִבְּנֵ֥י אָדָֽם׃ </span>
<span class='v PS12_3' data-id='PS12_3'><span class='v-num v-3'>3&nbsp;</span>שָׁ֤וְא ׀ יְֽדַבְּרוּ֮ אִ֤ישׁ אֶת־רֵ֫עֵ֥הוּ שְׂפַ֥ת חֲלָקֹ֑ות בְּלֵ֖ב וָלֵ֣ב יְדַבֵּֽרוּ׃ </span>
<span class='v PS12_4' data-id='PS12_4'><span class='v-num v-4'>4&nbsp;</span>יַכְרֵ֣ת יְ֭הוָה כָּל־שִׂפְתֵ֣י חֲלָקֹ֑ות לָ֝שֹׁ֗ון מְדַבֶּ֥רֶת גְּדֹלֹֽות׃ </span>
<span class='v PS12_5' data-id='PS12_5'><span class='v-num v-5'>5&nbsp;</span>אֲשֶׁ֤ר אָֽמְר֨וּ ׀ לִלְשֹׁנֵ֣נוּ נַ֭גְבִּיר שְׂפָתֵ֣ינוּ אִתָּ֑נוּ מִ֖י אָדֹ֣ון לָֽנוּ׃ </span>
<span class='v PS12_6' data-id='PS12_6'><span class='v-num v-6'>6&nbsp;</span>מִשֹּׁ֥ד עֲנִיִּים֮ מֵאַנְקַ֪ת אֶבְיֹ֫ונִ֥ים עַתָּ֣ה אָ֭קוּם יֹאמַ֣ר יְהוָ֑ה אָשִׁ֥ית בְּ֝יֵ֗שַׁע יָפִ֥יחַֽ לֹֽו׃ </span>
<span class='v PS12_7' data-id='PS12_7'><span class='v-num v-7'>7&nbsp;</span>אִֽמֲרֹ֣ות יְהוָה֮ אֲמָרֹ֪ות טְהֹ֫רֹ֥ות כֶּ֣סֶף צָ֭רוּף בַּעֲלִ֣יל לָאָ֑רֶץ מְ֝זֻקָּ֗ק שִׁבְעָתָֽיִם׃ </span>
<span class='v PS12_8' data-id='PS12_8'><span class='v-num v-8'>8&nbsp;</span>אַתָּֽה־יְהוָ֥ה תִּשְׁמְרֵ֑ם תִּצְּרֶ֓נּוּ ׀ מִן־הַדֹּ֖ור ז֣וּ לְעֹולָֽם׃ </span>
<span class='v PS12_9' data-id='PS12_9'><span class='v-num v-9'>9&nbsp;</span>סָבִ֗יב רְשָׁעִ֥ים יִתְהַלָּכ֑וּן כְּרֻ֥ם זֻ֝לּ֗וּת לִבְנֵ֥י אָדָֽם׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS11.html'>&#9664;</a>
<a class='home' href='index.html'>&#9776;</a>
<a class='next' href='PS13.html'>&#9654;</a>
</div></div>
</body></html>
