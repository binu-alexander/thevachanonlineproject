<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 115</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 115 </a>
<a class='prev' href='PS114.html'> &#9664; </a>
<a class='next' href='PS116.html'> &#9654; </a>
</div></div>
<div class='chapter section PS115 hbo PS ezra_sil' dir='rtl' data-id='PS115' data-nextid='PS116' data-previd='PS114' lang='hbo'> 

<br><div class='c'> 115</div>
<div class='p'>
<span class='v PS115_1' data-id='PS115_1'><span class='verse1 v-num v-1'>1&nbsp;</span>לֹ֤א לָ֥נוּ יְהוָ֗ה לֹ֫א לָ֥נוּ כִּֽי־לְ֭שִׁמְךָ תֵּ֣ן כָּבֹ֑וד עַל־חַ֝סְדְּךָ֗ עַל־אֲמִתֶּֽךָ׃ </span>
<span class='v PS115_2' data-id='PS115_2'><span class='v-num v-2'>2&nbsp;</span>לָ֭מָּה יֹאמְר֣וּ הַגֹּויִ֑ם אַיֵּה־נָ֝֗א אֱלֹהֵיהֶֽם׃ </span>
<span class='v PS115_3' data-id='PS115_3'><span class='v-num v-3'>3&nbsp;</span>וֵֽאלֹהֵ֥ינוּ בַשָּׁמָ֑יִם כֹּ֭ל אֲשֶׁר־חָפֵ֣ץ עָשָֽׂה׃ </span>
<span class='v PS115_4' data-id='PS115_4'><span class='v-num v-4'>4&nbsp;</span>עֲ‍ֽ֭צַבֵּיהֶם כֶּ֣סֶף וְזָהָ֑ב מַ֝עֲשֵׂ֗ה יְדֵ֣י אָדָֽם׃ </span>
<span class='v PS115_5' data-id='PS115_5'><span class='v-num v-5'>5&nbsp;</span>פֶּֽה־לָ֭הֶם וְלֹ֣א יְדַבֵּ֑רוּ עֵינַ֥יִם לָ֝הֶ֗ם וְלֹ֣א יִרְאֽוּ׃ </span>
<span class='v PS115_6' data-id='PS115_6'><span class='v-num v-6'>6&nbsp;</span>אָזְנַ֣יִם לָ֭הֶם וְלֹ֣א יִשְׁמָ֑עוּ אַ֥ף לָ֝הֶ֗ם וְלֹ֣א יְרִיחֽוּן׃ </span>
<span class='v PS115_7' data-id='PS115_7'><span class='v-num v-7'>7&nbsp;</span>יְדֵיהֶ֤ם ׀ וְלֹ֬א יְמִישׁ֗וּן רַ֭גְלֵיהֶם וְלֹ֣א יְהַלֵּ֑כוּ לֹֽא־יֶ֝הְגּ֗וּ בִּגְרֹונָֽם׃ </span>
<span class='v PS115_8' data-id='PS115_8'><span class='v-num v-8'>8&nbsp;</span>כְּ֭מֹוהֶם יִהְי֣וּ עֹשֵׂיהֶ֑ם כֹּ֭ל אֲשֶׁר־בֹּטֵ֣חַ בָּהֶֽם׃ </span>
<span class='v PS115_9' data-id='PS115_9'><span class='v-num v-9'>9&nbsp;</span>יִ֭שְׂרָאֵל בְּטַ֣ח בַּיהוָ֑ה עֶזְרָ֖ם וּמָגִנָּ֣ם הֽוּא׃ </span>
<span class='v PS115_10' data-id='PS115_10'><span class='v-num v-10'>10&nbsp;</span>בֵּ֣ית אַ֭הֲרֹן בִּטְח֣וּ בַיהוָ֑ה עֶזְרָ֖ם וּמָגִנָּ֣ם הֽוּא׃ </span>
<span class='v PS115_11' data-id='PS115_11'><span class='v-num v-11'>11&nbsp;</span>יִרְאֵ֣י יְ֭הוָה בִּטְח֣וּ בַיהוָ֑ה עֶזְרָ֖ם וּמָגִנָּ֣ם הֽוּא׃ </span>
<span class='v PS115_12' data-id='PS115_12'><span class='v-num v-12'>12&nbsp;</span>יְהוָה֮ זְכָרָ֪נוּ יְבָ֫רֵ֥ךְ יְ֭בָרֵךְ אֶת־בֵּ֣ית יִשְׂרָאֵ֑ל יְ֝בָרֵ֗ךְ אֶת־בֵּ֥ית אַהֲרֹֽן׃ </span>
<span class='v PS115_13' data-id='PS115_13'><span class='v-num v-13'>13&nbsp;</span>יְ֭בָרֵךְ יִרְאֵ֣י יְהוָ֑ה הַ֝קְּטַנִּ֗ים עִם־הַגְּדֹלִֽים׃ </span>
<span class='v PS115_14' data-id='PS115_14'><span class='v-num v-14'>14&nbsp;</span>יֹסֵ֣ף יְהוָ֣ה עֲלֵיכֶ֑ם עֲ֝לֵיכֶ֗ם וְעַל־בְּנֵיכֶֽם׃ </span>
<span class='v PS115_15' data-id='PS115_15'><span class='v-num v-15'>15&nbsp;</span>בְּרוּכִ֣ים אַ֭תֶּם לַיהוָ֑ה עֹ֝שֵׂ֗ה שָׁמַ֥יִם וָאָֽרֶץ׃ </span>
<span class='v PS115_16' data-id='PS115_16'><span class='v-num v-16'>16&nbsp;</span>הַשָּׁמַ֣יִם שָׁ֭מַיִם לַיהוָ֑ה וְ֝הָאָ֗רֶץ נָתַ֥ן לִבְנֵי־אָדָֽם׃ </span>
<span class='v PS115_17' data-id='PS115_17'><span class='v-num v-17'>17&nbsp;</span>לֹ֣א הַ֭מֵּתִים יְהַֽלְלוּ־יָ֑הּ וְ֝לֹ֗א כָּל־יֹרְדֵ֥י דוּמָֽה׃ </span>
<span class='v PS115_18' data-id='PS115_18'><span class='v-num v-18'>18&nbsp;</span>וַאֲנַ֤חְנוּ ׀ נְבָ֘רֵ֤ךְ יָ֗הּ מֵֽעַתָּ֥ה וְעַד־עֹולָ֗ם הַֽלְלוּ־יָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS114.html'>&#9664;</a>
<a class='home' href='index.html'>&#9776;</a>
<a class='next' href='PS116.html'>&#9654;</a>
</div></div>
</body></html>
