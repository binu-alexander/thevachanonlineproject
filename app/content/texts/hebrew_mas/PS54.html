<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 54</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 54 </a>
<a class='prev' href='PS53.html'> &#9664; </a>
<a class='next' href='PS55.html'> &#9654; </a>
</div></div>
<div class='chapter section PS54 hbo PS ezra_sil' dir='rtl' data-id='PS54' data-nextid='PS55' data-previd='PS53' lang='hbo'> 

<div class='c'> 54</div>
<div class='p'>
<span class='v PS54_1' data-id='PS54_1'><span class='verse1 v-num v-1'>1&nbsp;</span>לַמְנַצֵּ֥חַ בִּנְגִינֹ֗ת מַשְׂכִּ֥יל לְדָוִֽד׃ </span>
<span class='v PS54_2' data-id='PS54_2'><span class='v-num v-2'>2&nbsp;</span>בְּבֹ֣וא הַ֭זִּיפִים וַיֹּאמְר֣וּ לְשָׁא֑וּל הֲלֹ֥א דָ֝וִ֗ד מִסְתַּתֵּ֥ר עִמָּֽנוּ׃ </span>
<span class='v PS54_3' data-id='PS54_3'><span class='v-num v-3'>3&nbsp;</span>אֱ֭לֹהִים בְּשִׁמְךָ֣ הֹושִׁיעֵ֑נִי וּבִגְבוּרָתְךָ֥ תְדִינֵֽנִי׃ </span>
<span class='v PS54_4' data-id='PS54_4'><span class='v-num v-4'>4&nbsp;</span>אֱ֭לֹהִים שְׁמַ֣ע תְּפִלָּתִ֑י הַ֝אֲזִ֗ינָה לְאִמְרֵי־פִֽי׃ </span>
<span class='v PS54_5' data-id='PS54_5'><span class='v-num v-5'>5&nbsp;</span>כִּ֤י זָרִ֨ים ׀ קָ֤מוּ עָלַ֗י וְֽ֭עָרִיצִים בִּקְשׁ֣וּ נַפְשִׁ֑י לֹ֤א שָׂ֨מוּ אֱלֹהִ֖ים לְנֶגְדָּ֣ם סֶֽלָה׃ </span>
<span class='v PS54_6' data-id='PS54_6'><span class='v-num v-6'>6&nbsp;</span>הִנֵּ֣ה אֱ֭לֹהִים עֹזֵ֣ר לִ֑י אֲ֝דֹנָ֗י בְּֽסֹמְכֵ֥י נַפְשִֽׁי׃ </span>
<span class='v PS54_7' data-id='PS54_7'><span class='v-num v-7'>7&nbsp;</span>*יָשֹׁוב (יָשִׁ֣יב) הָ֭רַע לְשֹׁרְרָ֑י בַּ֝אֲמִתְּךָ֗ הַצְמִיתֵֽם׃ </span>
<span class='v PS54_8' data-id='PS54_8'><span class='v-num v-8'>8&nbsp;</span>בִּנְדָבָ֥ה אֶזְבְּחָה־לָּ֑ךְ אֹ֤ודֶה שִּׁמְךָ֖ יְהוָ֣ה כִּי־טֹֽוב׃ </span>
<span class='v PS54_9' data-id='PS54_9'><span class='v-num v-9'>9&nbsp;</span>כִּ֣י מִכָּל־צָ֭רָה הִצִּילָ֑נִי וּ֝בְאֹיְבַ֗י רָאֲתָ֥ה עֵינִֽי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS53.html'>&#9664;</a>
<a class='home' href='index.html'>&#9776;</a>
<a class='next' href='PS55.html'>&#9654;</a>
</div></div>
</body></html>
