<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 17</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 17 </a>
<a class='prev' href='JB16.html'> &#9664; </a>
<a class='next' href='JB18.html'> &#9654; </a>
</div></div>
<div class='chapter section JB17 hbo JB ezra_sil' dir='rtl' data-id='JB17' data-nextid='JB18' data-previd='JB16' lang='hbo'> 

<br><div class='c'>17</div>
<div class='p'>
<span class='v JB17_1' data-id='JB17_1'><span class='verse1 v-num v-1'>1&nbsp;</span>רוּחִ֣י חֻ֭בָּלָה יָמַ֥י נִזְעָ֗כוּ קְבָרִ֥ים לִֽי׃ </span>
<span class='v JB17_2' data-id='JB17_2'><span class='v-num v-2'>2&nbsp;</span>אִם־לֹ֣א הֲ֭תֻלִים עִמָּדִ֑י וּ֝בְהַמְּרֹותָ֗ם תָּלַ֥ן עֵינִֽי׃ </span>
<span class='v JB17_3' data-id='JB17_3'><span class='v-num v-3'>3&nbsp;</span>שִֽׂימָה־נָּ֭א עָרְבֵ֣נִי עִמָּ֑ךְ מִֽי ה֝֗וּא לְיָדִ֥י יִתָּקֵֽעַ׃ </span>
<span class='v JB17_4' data-id='JB17_4'><span class='v-num v-4'>4&nbsp;</span>כִּֽי־לִ֭בָּם צָפַ֣נְתָּ מִּשָּׂ֑כֶל עַל־כֵּ֝֗ן לֹ֣א תְרֹמֵֽם׃ </span>
<span class='v JB17_5' data-id='JB17_5'><span class='v-num v-5'>5&nbsp;</span>לְ֭חֵלֶק יַגִּ֣יד רֵעִ֑ים וְעֵינֵ֖י בָנָ֣יו תִּכְלֶֽנָה׃ </span>
<span class='v JB17_6' data-id='JB17_6'><span class='v-num v-6'>6&nbsp;</span>וְֽ֭הִצִּגַנִי לִמְשֹׁ֣ל עַמִּ֑ים וְתֹ֖פֶת לְפָנִ֣ים אֶֽהְיֶֽה׃ </span>
<span class='v JB17_7' data-id='JB17_7'><span class='v-num v-7'>7&nbsp;</span>וַתֵּ֣כַהּ מִכַּ֣עַשׂ עֵינִ֑י וִֽיצֻרַ֖י כַּצֵּ֣ל כֻּלָּֽם׃ </span>
<span class='v JB17_8' data-id='JB17_8'><span class='v-num v-8'>8&nbsp;</span>יָשֹׁ֣מּוּ יְשָׁרִ֣ים עַל־זֹ֑את וְ֝נָקִ֗י עַל־חָנֵ֥ף יִתְעֹרָֽר׃ </span>
<span class='v JB17_9' data-id='JB17_9'><span class='v-num v-9'>9&nbsp;</span>וְיֹאחֵ֣ז צַדִּ֣יק דַּרְכֹּ֑ו וּֽטֳהָר־יָ֝דַ֗יִם יֹסִ֥יף אֹֽמֶץ׃ </span>
<span class='v JB17_10' data-id='JB17_10'><span class='v-num v-10'>10&nbsp;</span>וְֽאוּלָ֗ם כֻּלָּ֣ם תָּ֭שֻׁבוּ וּבֹ֣אוּ נָ֑א וְלֹֽא־אֶמְצָ֖א בָכֶ֣ם חָכָֽם׃ </span>
<span class='v JB17_11' data-id='JB17_11'><span class='v-num v-11'>11&nbsp;</span>יָמַ֣י עָ֭בְרוּ זִמֹּתַ֣י נִתְּק֑וּ מֹ֖ורָשֵׁ֣י לְבָבִֽי׃ </span>
<span class='v JB17_12' data-id='JB17_12'><span class='v-num v-12'>12&nbsp;</span>לַ֭יְלָה לְיֹ֣ום יָשִׂ֑ימוּ אֹ֝֗ור קָרֹ֥וב מִפְּנֵי־חֹֽשֶׁךְ׃ </span>
<span class='v JB17_13' data-id='JB17_13'><span class='v-num v-13'>13&nbsp;</span>אִם־אֲ֭קַוֶּה שְׁאֹ֣ול בֵּיתִ֑י בַּ֝חֹ֗שֶׁךְ רִפַּ֥דְתִּי יְצוּעָֽי׃ </span>
<span class='v JB17_14' data-id='JB17_14'><span class='v-num v-14'>14&nbsp;</span>לַשַּׁ֣חַת קָ֭רָאתִי אָ֣בִי אָ֑תָּה אִמִּ֥י וַ֝אֲחֹתִ֗י לָֽרִמָּֽה׃ </span>
<span class='v JB17_15' data-id='JB17_15'><span class='v-num v-15'>15&nbsp;</span>וְ֭אַיֵּה אֵפֹ֣ו תִקְוָתִ֑י וְ֝תִקְוָתִ֗י מִ֣י יְשׁוּרֶֽנָּה׃ </span>
<span class='v JB17_16' data-id='JB17_16'><span class='v-num v-16'>16&nbsp;</span>בַּדֵּ֣י שְׁאֹ֣ל תֵּרַ֑דְנָה אִם־יַ֖חַד עַל־עָפָ֣ר נָֽחַת׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB16.html'>&#9664;</a>
<a class='home' href='index.html'>&#9776;</a>
<a class='next' href='JB18.html'>&#9654;</a>
</div></div>
</body></html>
