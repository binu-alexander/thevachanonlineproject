<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 12</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 12 </a>
<a class='prev' href='JB11.html'> &#9664; </a>
<a class='next' href='JB13.html'> &#9654; </a>
</div></div>
<div class='chapter section JB12 hbo JB ezra_sil' dir='rtl' data-id='JB12' data-nextid='JB13' data-previd='JB11' lang='hbo'> 

<br><div class='c'>12</div>
<div class='p'>
<span class='v JB12_1' data-id='JB12_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB12_2' data-id='JB12_2'><span class='v-num v-2'>2&nbsp;</span>אָ֭מְנָם כִּ֣י אַתֶּם־עָ֑ם וְ֝עִמָּכֶ֗ם תָּמ֥וּת חָכְמָֽה׃ </span>
<span class='v JB12_3' data-id='JB12_3'><span class='v-num v-3'>3&nbsp;</span>גַּם־לִ֤י לֵבָ֨ב ׀ כְּֽמֹוכֶ֗ם לֹא־נֹפֵ֣ל אָנֹכִ֣י מִכֶּ֑ם וְאֶת־מִי־אֵ֥ין כְּמֹו־אֵֽלֶּה׃ </span>
<span class='v JB12_4' data-id='JB12_4'><span class='v-num v-4'>4&nbsp;</span>שְׂחֹ֤ק לְרֵעֵ֨הוּ ׀ אֶֽהְיֶ֗ה קֹרֵ֣א לֶ֭אֱלֹוהַּ וַֽיַּעֲנֵ֑הוּ שְׂ֝חֹ֗וק צַדִּ֥יק תָּמִֽים׃ </span>
<span class='v JB12_5' data-id='JB12_5'><span class='v-num v-5'>5&nbsp;</span>לַפִּ֣יד בּ֭וּז לְעַשְׁתּ֣וּת שַׁאֲנָ֑ן נָ֝כֹ֗ון לְמֹ֣ועֲדֵי רָֽגֶל׃ </span>
<span class='v JB12_6' data-id='JB12_6'><span class='v-num v-6'>6&nbsp;</span>יִשְׁלָ֤יוּ אֹֽהָלִ֨ים ׀ לְשֹׁ֥דְדִ֗ים וּֽ֭בַטֻּחֹות לְמַרְגִּ֣יזֵי אֵ֑ל לַאֲשֶׁ֤ר הֵבִ֖יא אֱלֹ֣והַּ בְּיָדֹֽו׃ </span>
<span class='v JB12_7' data-id='JB12_7'><span class='v-num v-7'>7&nbsp;</span>וְֽאוּלָ֗ם שְׁאַל־נָ֣א בְהֵמֹ֣ות וְתֹרֶ֑ךָּ וְעֹ֥וף הַ֝שָּׁמַ֗יִם וְיַגֶּד־לָֽךְ׃ </span>
<span class='v JB12_8' data-id='JB12_8'><span class='v-num v-8'>8&nbsp;</span>אֹ֤ו שִׂ֣יחַ לָאָ֣רֶץ וְתֹרֶ֑ךָּ וִֽיסַפְּר֥וּ לְ֝ךָ֗ דְּגֵ֣י הַיָּֽם׃ </span>
<span class='v JB12_9' data-id='JB12_9'><span class='v-num v-9'>9&nbsp;</span>מִ֭י לֹא־יָדַ֣ע בְּכָל־אֵ֑לֶּה כִּ֥י יַד־יְ֝הוָה עָ֣שְׂתָה זֹּֽאת׃ </span>
<span class='v JB12_10' data-id='JB12_10'><span class='v-num v-10'>10&nbsp;</span>אֲשֶׁ֣ר בְּ֭יָדֹו נֶ֣פֶשׁ כָּל־חָ֑י וְ֝ר֗וּחַ כָּל־בְּשַׂר־אִֽישׁ׃ </span>
<span class='v JB12_11' data-id='JB12_11'><span class='v-num v-11'>11&nbsp;</span>הֲלֹא־אֹ֭זֶן מִלִּ֣ין תִּבְחָ֑ן וְ֝חֵ֗ךְ אֹ֣כֶל יִטְעַם־לֹֽו׃ </span>
<span class='v JB12_12' data-id='JB12_12'><span class='v-num v-12'>12&nbsp;</span>בִּֽישִׁישִׁ֥ים חָכְמָ֑ה וְאֹ֖רֶךְ יָמִ֣ים תְּבוּנָֽה׃ </span>
<span class='v JB12_13' data-id='JB12_13'><span class='v-num v-13'>13&nbsp;</span>עִ֭מֹּו חָכְמָ֣ה וּגְבוּרָ֑ה לֹ֝֗ו עֵצָ֥ה וּתְבוּנָֽה׃ </span>
<span class='v JB12_14' data-id='JB12_14'><span class='v-num v-14'>14&nbsp;</span>הֵ֣ן יַ֭הֲרֹוס וְלֹ֣א יִבָּנֶ֑ה יִסְגֹּ֥ר עַל־אִ֝֗ישׁ וְלֹ֣א יִפָּתֵֽחַ׃ </span>
<span class='v JB12_15' data-id='JB12_15'><span class='v-num v-15'>15&nbsp;</span>הֵ֤ן יַעְצֹ֣ר בַּמַּ֣יִם וְיִבָ֑שׁוּ וִֽ֝ישַׁלְּחֵ֗ם וְיַ֖הַפְכוּ אָֽרֶץ׃ </span>
<span class='v JB12_16' data-id='JB12_16'><span class='v-num v-16'>16&nbsp;</span>עִ֭מֹּו עֹ֣ז וְתֽוּשִׁיָּ֑ה לֹ֝֗ו שֹׁגֵ֥ג וּמַשְׁגֶּֽה׃ </span>
<span class='v JB12_17' data-id='JB12_17'><span class='v-num v-17'>17&nbsp;</span>מֹולִ֣יךְ יֹועֲצִ֣ים שֹׁולָ֑ל וְֽשֹׁפְטִ֥ים יְהֹולֵֽל׃ </span>
<span class='v JB12_18' data-id='JB12_18'><span class='v-num v-18'>18&nbsp;</span>מוּסַ֣ר מְלָכִ֣ים פִּתֵּ֑חַ וַיֶּאְסֹ֥ר אֵ֝זֹ֗ור בְּמָתְנֵיהֶֽם׃ </span>
<span class='v JB12_19' data-id='JB12_19'><span class='v-num v-19'>19&nbsp;</span>מֹולִ֣יךְ כֹּהֲנִ֣ים שֹׁולָ֑ל וְאֵֽתָנִ֣ים יְסַלֵּֽף׃ </span>
<span class='v JB12_20' data-id='JB12_20'><span class='v-num v-20'>20&nbsp;</span>מֵסִ֣יר שָׂ֭פָה לְנֶאֱמָנִ֑ים וְטַ֖עַם זְקֵנִ֣ים יִקָּֽח׃ </span>
<span class='v JB12_21' data-id='JB12_21'><span class='v-num v-21'>21&nbsp;</span>שֹׁופֵ֣ךְ בּ֭וּז עַל־נְדִיבִ֑ים וּמְזִ֖יחַ אֲפִיקִ֣ים רִפָּֽה׃ </span>
<span class='v JB12_22' data-id='JB12_22'><span class='v-num v-22'>22&nbsp;</span>מְגַלֶּ֣ה עֲ֭מֻקֹות מִנִּי־חֹ֑שֶׁךְ וַיֹּצֵ֖א לָאֹ֣ור צַלְמָֽוֶת׃ </span>
<span class='v JB12_23' data-id='JB12_23'><span class='v-num v-23'>23&nbsp;</span>מַשְׂגִּ֣יא לַ֭גֹּויִם וַֽיְאַבְּדֵ֑ם שֹׁטֵ֥חַ לַ֝גֹּויִ֗ם וַיַּנְחֵֽם׃ </span>
<span class='v JB12_24' data-id='JB12_24'><span class='v-num v-24'>24&nbsp;</span>מֵסִ֗יר לֵ֭ב רָאשֵׁ֣י עַם־הָאָ֑רֶץ וַ֝יַּתְעֵ֗ם בְּתֹ֣הוּ לֹא־דָֽרֶךְ׃ </span>
<span class='v JB12_25' data-id='JB12_25'><span class='v-num v-25'>25&nbsp;</span>יְמַֽשְׁשׁוּ־חֹ֥שֶׁךְ וְלֹא־אֹ֑ור וַ֝יַּתְעֵ֗ם כַּשִּׁכֹּֽור׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB11.html'>&#9664;</a>
<a class='home' href='index.html'>&#9776;</a>
<a class='next' href='JB13.html'>&#9654;</a>
</div></div>
</body></html>
