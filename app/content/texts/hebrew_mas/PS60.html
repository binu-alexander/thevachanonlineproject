<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 60</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 60 </a>
<a class='prev' href='PS59.html'> &#9664; </a>
<a class='next' href='PS61.html'> &#9654; </a>
</div></div>
<div class='chapter section PS60 hbo PS ezra_sil' dir='rtl' data-id='PS60' data-nextid='PS61' data-previd='PS59' lang='hbo'> 

<br><div class='c'> 60</div>
<div class='p'>
<span class='v PS60_1' data-id='PS60_1'><span class='verse1 v-num v-1'>1&nbsp;</span>לַ֭מְנַצֵּחַ עַל־שׁוּשַׁ֣ן עֵד֑וּת מִכְתָּ֖ם לְדָוִ֣ד לְלַמֵּֽד׃ </span>
<span class='v PS60_2' data-id='PS60_2'><span class='v-num v-2'>2&nbsp;</span>בְּהַצֹּותֹ֨ו ׀ אֶ֥ת אֲרַ֣ם נַהֲרַיִם֮ וְאֶת־אֲרַ֪ם צֹ֫ובָ֥ה וַיָּ֤שָׁב יֹואָ֗ב וַיַּ֣ךְ אֶת־אֱדֹ֣ום בְּגֵיא־מֶ֑לַח שְׁנֵ֖ים עָשָׂ֣ר אָֽלֶף׃ </span>
<span class='v PS60_3' data-id='PS60_3'><span class='v-num v-3'>3&nbsp;</span>אֱ֭לֹהִים זְנַחְתָּ֣נוּ פְרַצְתָּ֑נוּ אָ֝נַ֗פְתָּ תְּשֹׁ֣ובֵ֥ב לָֽנוּ׃ </span>
<span class='v PS60_4' data-id='PS60_4'><span class='v-num v-4'>4&nbsp;</span>הִרְעַ֣שְׁתָּה אֶ֣רֶץ פְּצַמְתָּ֑הּ רְפָ֖ה שְׁבָרֶ֣יהָ כִי־מָֽטָה׃ </span>
<span class='v PS60_5' data-id='PS60_5'><span class='v-num v-5'>5&nbsp;</span>הִרְאִ֣יתָה עַמְּךָ֣ קָשָׁ֑ה הִ֝שְׁקִיתָ֗נוּ יַ֣יִן תַּרְעֵלָֽה׃ </span>
<span class='v PS60_6' data-id='PS60_6'><span class='v-num v-6'>6&nbsp;</span>נָ֘תַ֤תָּה לִּירֵאֶ֣יךָ נֵּ֭ס לְהִתְנֹוסֵ֑ס מִ֝פְּנֵ֗י קֹ֣שֶׁט סֶֽלָה׃ </span>
<span class='v PS60_7' data-id='PS60_7'><span class='v-num v-7'>7&nbsp;</span>לְ֭מַעַן יֵחָלְצ֣וּן יְדִידֶ֑יךָ הֹושִׁ֖יעָה יְמִֽינְךָ֣ *וַעֲנֵנוּ (וַעֲנֵֽנִי)׃ </span>
<span class='v PS60_8' data-id='PS60_8'><span class='v-num v-8'>8&nbsp;</span>אֱלֹהִ֤ים ׀ דִּבֶּ֥ר בְּקָדְשֹׁ֗ו אֶ֫עְלֹ֥זָה אֲחַלְּקָ֥ה שְׁכֶ֑ם וְעֵ֖מֶק סֻכֹּ֣ות אֲמַדֵּֽד׃ </span>
<span class='v PS60_9' data-id='PS60_9'><span class='v-num v-9'>9&nbsp;</span>לִ֤י גִלְעָ֨ד ׀ וְלִ֬י מְנַשֶּׁ֗ה וְ֭אֶפְרַיִם מָעֹ֣וז רֹאשִׁ֑י יְ֝הוּדָ֗ה מְחֹֽקְקִי׃ </span>
<span class='v PS60_10' data-id='PS60_10'><span class='v-num v-10'>10&nbsp;</span>מֹואָ֤ב ׀ סִ֬יר רַחְצִ֗י עַל־אֱ֭דֹום אַשְׁלִ֣יךְ נַעֲלִ֑י עָ֝לַ֗י פְּלֶ֣שֶׁת הִתְרֹעָֽעִֽי׃ </span>
<span class='v PS60_11' data-id='PS60_11'><span class='v-num v-11'>11&nbsp;</span>מִ֣י יֹ֭בִלֵנִי עִ֣יר מָצֹ֑ור מִ֖י נָחַ֣נִי עַד־אֱדֹֽום׃ </span>
<span class='v PS60_12' data-id='PS60_12'><span class='v-num v-12'>12&nbsp;</span>הֲלֹֽא־אַתָּ֣ה אֱלֹהִ֣ים זְנַחְתָּ֑נוּ וְֽלֹא־תֵצֵ֥א אֱ֝לֹהִ֗ים בְּצִבְאֹותֵֽינוּ׃ </span>
<span class='v PS60_13' data-id='PS60_13'><span class='v-num v-13'>13&nbsp;</span>הָֽבָה־לָּ֣נוּ עֶזְרָ֣ת מִצָּ֑ר וְ֝שָׁ֗וְא תְּשׁוּעַ֥ת אָדָם׃ </span>
<span class='v PS60_14' data-id='PS60_14'><span class='v-num v-14'>14&nbsp;</span>בֵּֽאלֹהִ֥ים נַעֲשֶׂה־חָ֑יִל וְ֝ה֗וּא יָב֥וּס צָרֵֽינוּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS59.html'>&#9664;</a>
<a class='home' href='index.html'>&#9776;</a>
<a class='next' href='PS61.html'>&#9654;</a>
</div></div>
</body></html>
