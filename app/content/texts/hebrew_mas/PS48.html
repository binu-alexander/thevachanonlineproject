<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 48</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 48 </a>
<a class='prev' href='PS47.html'> &#9664; </a>
<a class='next' href='PS49.html'> &#9654; </a>
</div></div>
<div class='chapter section PS48 hbo PS ezra_sil' dir='rtl' data-id='PS48' data-nextid='PS49' data-previd='PS47' lang='hbo'> 

<br><div class='c'> 48</div>
<div class='p'>
<span class='v PS48_1' data-id='PS48_1'><span class='verse1 v-num v-1'>1&nbsp;</span>שִׁ֥יר מִ֝זְמֹור לִבְנֵי־קֹֽרַח׃ </span>
<span class='v PS48_2' data-id='PS48_2'><span class='v-num v-2'>2&nbsp;</span>גָּ֘דֹ֤ול יְהוָ֣ה וּמְהֻלָּ֣ל מְאֹ֑ד בְּעִ֥יר אֱ֝לֹהֵ֗ינוּ הַר־קָדְשֹֽׁו׃ </span>
<span class='v PS48_3' data-id='PS48_3'><span class='v-num v-3'>3&nbsp;</span>יְפֵ֥ה נֹוף֮ מְשֹׂ֪ושׂ כָּל־הָ֫אָ֥רֶץ הַר־צִ֭יֹּון יַרְכְּתֵ֣י צָפֹ֑ון קִ֝רְיַ֗ת מֶ֣לֶךְ רָֽב׃ </span>
<span class='v PS48_4' data-id='PS48_4'><span class='v-num v-4'>4&nbsp;</span>אֱלֹהִ֥ים בְּאַרְמְנֹותֶ֗יהָ נֹודַ֥ע לְמִשְׂגָּֽב׃ </span>
<span class='v PS48_5' data-id='PS48_5'><span class='v-num v-5'>5&nbsp;</span>כִּֽי־הִנֵּ֣ה הַ֭מְּלָכִים נֹֽועֲד֑וּ עָבְר֥וּ יַחְדָּֽו׃ </span>
<span class='v PS48_6' data-id='PS48_6'><span class='v-num v-6'>6&nbsp;</span>הֵ֣מָּה רָ֭אוּ כֵּ֣ן תָּמָ֑הוּ נִבְהֲל֥וּ נֶחְפָּֽזוּ׃ </span>
<span class='v PS48_7' data-id='PS48_7'><span class='v-num v-7'>7&nbsp;</span>רְ֭עָדָה אֲחָזָ֣תַם שָׁ֑ם חִ֝֗יל כַּיֹּולֵֽדָה׃ </span>
<span class='v PS48_8' data-id='PS48_8'><span class='v-num v-8'>8&nbsp;</span>בְּר֥וּחַ קָדִ֑ים תְּ֝שַׁבֵּ֗ר אֳנִיֹּ֥ות תַּרְשִֽׁישׁ׃ </span>
<span class='v PS48_9' data-id='PS48_9'><span class='v-num v-9'>9&nbsp;</span>כַּאֲשֶׁ֤ר שָׁמַ֨עְנוּ ׀ כֵּ֤ן רָאִ֗ינוּ בְּעִיר־יְהוָ֣ה צְ֭בָאֹות בְּעִ֣יר אֱלֹהֵ֑ינוּ אֱלֹ֘הִ֤ים יְכֹונְנֶ֖הָ עַד־עֹולָ֣ם סֶֽלָה׃ </span>
<span class='v PS48_10' data-id='PS48_10'><span class='v-num v-10'>10&nbsp;</span>דִּמִּ֣ינוּ אֱלֹהִ֣ים חַסְדֶּ֑ךָ בְּ֝קֶ֗רֶב הֵיכָלֶֽךָ׃ </span>
<span class='v PS48_11' data-id='PS48_11'><span class='v-num v-11'>11&nbsp;</span>כְּשִׁמְךָ֤ אֱלֹהִ֗ים כֵּ֣ן תְּ֭הִלָּתְךָ עַל־קַצְוֵי־אֶ֑רֶץ צֶ֝֗דֶק מָלְאָ֥ה יְמִינֶֽךָ׃ </span>
<span class='v PS48_12' data-id='PS48_12'><span class='v-num v-12'>12&nbsp;</span>יִשְׂמַ֤ח ׀ הַר־צִיֹּ֗ון תָּ֭גֵלְנָה בְּנֹ֣ות יְהוּדָ֑ה לְ֝מַ֗עַן מִשְׁפָּטֶֽיךָ׃ </span>
<span class='v PS48_13' data-id='PS48_13'><span class='v-num v-13'>13&nbsp;</span>סֹ֣בּוּ צִ֭יֹּון וְהַקִּיפ֑וּהָ סִ֝פְר֗וּ מִגְדָּלֶֽיהָ׃ </span>
<span class='v PS48_14' data-id='PS48_14'><span class='v-num v-14'>14&nbsp;</span>שִׁ֤יתוּ לִבְּכֶ֨ם ׀ לְֽחֵילָ֗ה פַּסְּג֥וּ אַרְמְנֹותֶ֑יהָ לְמַ֥עַן תְּ֝סַפְּר֗וּ לְדֹ֣ור אַחֲרֹֽון׃ </span>
<span class='v PS48_15' data-id='PS48_15'><span class='v-num v-15'>15&nbsp;</span>כִּ֤י זֶ֨ה ׀ אֱלֹהִ֣ים אֱ֭לֹהֵינוּ עֹולָ֣ם וָעֶ֑ד ה֖וּא יְנַהֲגֵ֣נוּ עַל־מֽוּת׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS47.html'>&#9664;</a>
<a class='home' href='index.html'>&#9776;</a>
<a class='next' href='PS49.html'>&#9654;</a>
</div></div>
</body></html>
