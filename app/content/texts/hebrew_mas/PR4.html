<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 4</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 4 </a>
<a class='prev' href='PR3.html'> &#9664; </a>
<a class='next' href='PR5.html'> &#9654; </a>
</div></div>
<div class='chapter section PR4 hbo PR ezra_sil' dir='rtl' data-id='PR4' data-nextid='PR5' data-previd='PR3' lang='hbo'> 

<div class='c'>4</div>
<div class='p'>
<span class='v PR4_1' data-id='PR4_1'><span class='verse1 v-num v-1'>1&nbsp;</span>שִׁמְע֣וּ בָ֭נִים מ֣וּסַר אָ֑ב וְ֝הַקְשִׁ֗יבוּ לָדַ֥עַת בִּינָֽה׃ </span>
<span class='v PR4_2' data-id='PR4_2'><span class='v-num v-2'>2&nbsp;</span>כִּ֤י לֶ֣קַח טֹ֭וב נָתַ֣תִּי לָכֶ֑ם תֹּֽ֝ורָתִ֗י אַֽל־תַּעֲזֹֽבוּ׃ </span>
<span class='v PR4_3' data-id='PR4_3'><span class='v-num v-3'>3&nbsp;</span>כִּי־בֵ֭ן הָיִ֣יתִי לְאָבִ֑י רַ֥ךְ וְ֝יָחִ֗יד לִפְנֵ֥י אִמִּֽי׃ </span>
<span class='v PR4_4' data-id='PR4_4'><span class='v-num v-4'>4&nbsp;</span>וַיֹּרֵ֗נִי וַיֹּ֥אמֶר לִ֗י יִֽתְמָךְ־דְּבָרַ֥י לִבֶּ֑ךָ שְׁמֹ֖ר מִצְוֹתַ֣י וֽ͏ֶחְיֵֽה׃ </span>
<span class='v PR4_5' data-id='PR4_5'><span class='v-num v-5'>5&nbsp;</span>קְנֵ֣ה חָ֭כְמָה קְנֵ֣ה בִינָ֑ה אַל־תִּשְׁכַּ֥ח וְאַל־תֵּ֝֗ט מֵֽאִמְרֵי־פִֽי׃ </span>
<span class='v PR4_6' data-id='PR4_6'><span class='v-num v-6'>6&nbsp;</span>אַל־תַּעַזְבֶ֥הָ וְתִשְׁמְרֶ֑ךָּ אֱהָבֶ֥הָ וְתִצְּרֶֽךָּ׃ </span>
<span class='v PR4_7' data-id='PR4_7'><span class='v-num v-7'>7&nbsp;</span>רֵאשִׁ֣ית חָ֭כְמָה קְנֵ֣ה חָכְמָ֑ה וּבְכָל־קִ֝נְיָנְךָ֗ קְנֵ֣ה בִינָֽה׃ </span>
<span class='v PR4_8' data-id='PR4_8'><span class='v-num v-8'>8&nbsp;</span>סַלְסְלֶ֥הָ וּֽתְרֹומְמֶ֑ךָּ תְּ֝כַבֵּ֗דְךָ כִּ֣י תְחַבְּקֶֽנָּה׃ </span>
<span class='v PR4_9' data-id='PR4_9'><span class='v-num v-9'>9&nbsp;</span>תִּתֵּ֣ן לְ֭רֹאשְׁךָ לִוְיַת־חֵ֑ן עֲטֶ֖רֶת תִּפְאֶ֣רֶת תְּמַגְּנֶֽךָּ׃ </span>
<span class='v PR4_10' data-id='PR4_10'><span class='v-num v-10'>10&nbsp;</span>שְׁמַ֣ע בְּ֭נִי וְקַ֣ח אֲמָרָ֑י וְיִרְבּ֥וּ לְ֝ךָ֗ שְׁנֹ֣ות חַיִּֽים׃ </span>
<span class='v PR4_11' data-id='PR4_11'><span class='v-num v-11'>11&nbsp;</span>בְּדֶ֣רֶךְ חָ֭כְמָה הֹרֵתִ֑יךָ הִ֝דְרַכְתִּ֗יךָ בְּמַעְגְּלֵי־יֹֽשֶׁר׃ </span>
<span class='v PR4_12' data-id='PR4_12'><span class='v-num v-12'>12&nbsp;</span>בְּֽ֭לֶכְתְּךָ לֹא־יֵצַ֣ר צַעֲדֶ֑ךָ וְאִם־תָּ֝ר֗וּץ לֹ֣א תִכָּשֵֽׁל׃ </span>
<span class='v PR4_13' data-id='PR4_13'><span class='v-num v-13'>13&nbsp;</span>הַחֲזֵ֣ק בַּמּוּסָ֣ר אַל־תֶּ֑רֶף נִ֝צְּרֶ֗הָ כִּי־הִ֥יא חַיֶּֽיךָ׃ </span>
<span class='v PR4_14' data-id='PR4_14'><span class='v-num v-14'>14&nbsp;</span>בְּאֹ֣רַח רְ֭שָׁעִים אַל־תָּבֹ֑א וְאַל־תְּ֝אַשֵּׁ֗ר בְּדֶ֣רֶךְ רָעִֽים׃ </span>
<span class='v PR4_15' data-id='PR4_15'><span class='v-num v-15'>15&nbsp;</span>פְּרָעֵ֥הוּ אַל־תַּעֲבָר־בֹּ֑ו שְׂטֵ֖ה מֵעָלָ֣יו וַעֲבֹֽור׃ </span>
<span class='v PR4_16' data-id='PR4_16'><span class='v-num v-16'>16&nbsp;</span>כִּ֤י לֹ֣א יִֽ֭שְׁנוּ אִם־לֹ֣א יָרֵ֑עוּ וְֽנִגְזְלָ֥ה שְׁ֝נָתָ֗ם אִם־לֹ֥א *יִכְשֹׁולוּ (יַכְשִֽׁילוּ)׃ </span>
<span class='v PR4_17' data-id='PR4_17'><span class='v-num v-17'>17&nbsp;</span>כִּ֣י לָ֭חֲמוּ לֶ֣חֶם רֶ֑שַׁע וְיֵ֖ין חֲמָסִ֣ים יִשְׁתּֽוּ׃ </span>
<span class='v PR4_18' data-id='PR4_18'><span class='v-num v-18'>18&nbsp;</span>וְאֹ֣רַח צַ֭דִּיקִים כְּאֹ֣ור נֹ֑גַהּ הֹולֵ֥ךְ וָ֝אֹ֗ור עַד־נְכֹ֥ון הַיֹּֽום׃ </span>
<span class='v PR4_19' data-id='PR4_19'><span class='v-num v-19'>19&nbsp;</span>דֶּ֣רֶךְ רְ֭שָׁעִים כָּֽאֲפֵלָ֑ה לֹ֥א יָ֝דְע֗וּ בַּמֶּ֥ה יִכָּשֵֽׁלוּ׃ פ </span>
<span class='v PR4_20' data-id='PR4_20'><span class='v-num v-20'>20&nbsp;</span>בְּ֭נִי לִדְבָרַ֣י הַקְשִׁ֑יבָה לַ֝אֲמָרַ֗י הַט־אָזְנֶֽךָ׃ </span>
<span class='v PR4_21' data-id='PR4_21'><span class='v-num v-21'>21&nbsp;</span>אַל־יַלִּ֥יזוּ מֵעֵינֶ֑יךָ שָׁ֝מְרֵ֗ם בְּתֹ֣וךְ לְבָבֶֽךָ׃ </span>
<span class='v PR4_22' data-id='PR4_22'><span class='v-num v-22'>22&nbsp;</span>כִּֽי־חַיִּ֣ים הֵ֭ם לְמֹצְאֵיהֶ֑ם וּֽלְכָל־בְּשָׂרֹ֥ו מַרְפֵּֽא׃ </span>
<span class='v PR4_23' data-id='PR4_23'><span class='v-num v-23'>23&nbsp;</span>מִֽכָּל־מִ֭שְׁמָר נְצֹ֣ר לִבֶּ֑ךָ כִּֽי־מִ֝מֶּ֗נּוּ תֹּוצְאֹ֥ות חַיִּֽים׃ </span>
<span class='v PR4_24' data-id='PR4_24'><span class='v-num v-24'>24&nbsp;</span>הָסֵ֣ר מִ֭מְּךָ עִקְּשׁ֣וּת פֶּ֑ה וּלְז֥וּת שְׂ֝פָתַ֗יִם הַרְחֵ֥ק מִמֶּֽךָּ׃ </span>
<span class='v PR4_25' data-id='PR4_25'><span class='v-num v-25'>25&nbsp;</span>עֵ֭ינֶיךָ לְנֹ֣כַח יַבִּ֑יטוּ וְ֝עַפְעַפֶּ֗יךָ יַיְשִׁ֥רוּ נֶגְדֶּֽךָ׃ </span>
<span class='v PR4_26' data-id='PR4_26'><span class='v-num v-26'>26&nbsp;</span>פַּ֭לֵּס מַעְגַּ֣ל רַגְלֶ֑ךָ וְֽכָל־דְּרָכֶ֥יךָ יִכֹּֽנוּ׃ </span>
<span class='v PR4_27' data-id='PR4_27'><span class='v-num v-27'>27&nbsp;</span>אַֽל־תֵּט־יָמִ֥ין וּשְׂמֹ֑אול הָסֵ֖ר רַגְלְךָ֣ מֵרָֽע׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR3.html'>&#9664;</a>
<a class='home' href='index.html'>&#9776;</a>
<a class='next' href='PR5.html'>&#9654;</a>
</div></div>
</body></html>
