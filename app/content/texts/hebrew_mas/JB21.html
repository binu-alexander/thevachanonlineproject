<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 21</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 21 </a>
<a class='prev' href='JB20.html'> &#9664; </a>
<a class='next' href='JB22.html'> &#9654; </a>
</div></div>
<div class='chapter section JB21 hbo JB ezra_sil' dir='rtl' data-id='JB21' data-nextid='JB22' data-previd='JB20' lang='hbo'> 

<div class='c'>21</div>
<div class='p'>
<span class='v JB21_1' data-id='JB21_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB21_2' data-id='JB21_2'><span class='v-num v-2'>2&nbsp;</span>שִׁמְע֣וּ שָׁ֭מֹועַ מִלָּתִ֑י וּתְהִי־זֹ֝֗את תַּנְח֥וּמֹֽתֵיכֶֽם׃ </span>
<span class='v JB21_3' data-id='JB21_3'><span class='v-num v-3'>3&nbsp;</span>שָׂ֭אוּנִי וְאָנֹכִ֣י אֲדַבֵּ֑ר וְאַחַ֖ר דַּבְּרִ֣י תַלְעִֽיג׃ </span>
<span class='v JB21_4' data-id='JB21_4'><span class='v-num v-4'>4&nbsp;</span>הֶ֭אָנֹכִי לְאָדָ֣ם שִׂיחִ֑י וְאִם־מַ֝דּ֗וּעַ לֹא־תִקְצַ֥ר רוּחִֽי׃ </span>
<span class='v JB21_5' data-id='JB21_5'><span class='v-num v-5'>5&nbsp;</span>פְּנוּ־אֵלַ֥י וְהָשַׁ֑מּוּ וְשִׂ֖ימוּ יָ֣ד עַל־פֶּֽה׃ </span>
<span class='v JB21_6' data-id='JB21_6'><span class='v-num v-6'>6&nbsp;</span>וְאִם־זָכַ֥רְתִּי וְנִבְהָ֑לְתִּי וְאָחַ֥ז בְּ֝שָׂרִ֗י פַּלָּצֽוּת׃ </span>
<span class='v JB21_7' data-id='JB21_7'><span class='v-num v-7'>7&nbsp;</span>מַדּ֣וּעַ רְשָׁעִ֣ים יִחְי֑וּ עָ֝תְק֗וּ גַּם־גָּ֥בְרוּ חָֽיִל׃ </span>
<span class='v JB21_8' data-id='JB21_8'><span class='v-num v-8'>8&nbsp;</span>זַרְעָ֤ם נָכֹ֣ון לִפְנֵיהֶ֣ם עִמָּ֑ם וְ֝צֶאֱצָאֵיהֶ֗ם לְעֵינֵיהֶֽם׃ </span>
<span class='v JB21_9' data-id='JB21_9'><span class='v-num v-9'>9&nbsp;</span>בָּתֵּיהֶ֣ם שָׁלֹ֣ום מִפָּ֑חַד וְלֹ֤א שֵׁ֖בֶט אֱלֹ֣והַּ עֲלֵיהֶֽם׃ </span>
<span class='v JB21_10' data-id='JB21_10'><span class='v-num v-10'>10&nbsp;</span>שֹׁורֹ֣ו עִ֭בַּר וְלֹ֣א יַגְעִ֑ל תְּפַלֵּ֥ט פָּ֝רָתֹ֗ו וְלֹ֣א תְשַׁכֵּֽל׃ </span>
<span class='v JB21_11' data-id='JB21_11'><span class='v-num v-11'>11&nbsp;</span>יְשַׁלְּח֣וּ כַ֭צֹּאן עֲוִילֵיהֶ֑ם וְ֝יַלְדֵיהֶ֗ם יְרַקֵּדֽוּן׃ </span>
<span class='v JB21_12' data-id='JB21_12'><span class='v-num v-12'>12&nbsp;</span>יִ֭שְׂאוּ כְּתֹ֣ף וְכִנֹּ֑ור וְ֝יִשְׂמְח֗וּ לְקֹ֣ול עוּגָֽב׃ </span>
<span class='v JB21_13' data-id='JB21_13'><span class='v-num v-13'>13&nbsp;</span>*יְבַלּוּ (יְכַלּ֣וּ) בַטֹּ֣וב יְמֵיהֶ֑ם וּ֝בְרֶ֗גַע שְׁאֹ֣ול יֵחָֽתּוּ׃ </span>
<span class='v JB21_14' data-id='JB21_14'><span class='v-num v-14'>14&nbsp;</span>וַיֹּאמְר֣וּ לָ֭אֵל ס֣וּר מִמֶּ֑נּוּ וְדַ֥עַת דְּ֝רָכֶ֗יךָ לֹ֣א חָפָֽצְנוּ׃ </span>
<span class='v JB21_15' data-id='JB21_15'><span class='v-num v-15'>15&nbsp;</span>מַה־שַׁדַּ֥י כִּֽי־נַֽעַבְדֶ֑נּוּ וּמַה־נֹּ֝ועִ֗יל כִּ֣י נִפְגַּע־בֹּֽו׃ </span>
<span class='v JB21_16' data-id='JB21_16'><span class='v-num v-16'>16&nbsp;</span>הֵ֤ן לֹ֣א בְיָדָ֣ם טוּבָ֑ם עֲצַ֥ת רְ֝שָׁעִ֗ים רָ֣חֲקָה מֶֽנִּי׃ </span>
<span class='v JB21_17' data-id='JB21_17'><span class='v-num v-17'>17&nbsp;</span>כַּמָּ֤ה ׀ נֵר־רְשָׁ֘עִ֤ים יִדְעָ֗ךְ וְיָבֹ֣א עָלֵ֣ימֹו אֵידָ֑ם חֲ֝בָלִ֗ים יְחַלֵּ֥ק בְּאַפֹּֽו׃ </span>
<span class='v JB21_18' data-id='JB21_18'><span class='v-num v-18'>18&nbsp;</span>יִהְי֗וּ כְּתֶ֥בֶן לִפְנֵי־ר֑וּחַ וּ֝כְמֹ֗ץ גְּנָבַ֥תּוּ סוּפָֽה׃ </span>
<span class='v JB21_19' data-id='JB21_19'><span class='v-num v-19'>19&nbsp;</span>אֱלֹ֗והַּ יִצְפֹּן־לְבָנָ֥יו אֹונֹ֑ו יְשַׁלֵּ֖ם אֵלָ֣יו וְיֵדָֽע׃ </span>
<span class='v JB21_20' data-id='JB21_20'><span class='v-num v-20'>20&nbsp;</span>יִרְא֣וּ *עֵינֹו (עֵינָ֣יו) כִּידֹ֑ו וּמֵחֲמַ֖ת שַׁדַּ֣י יִשְׁתֶּֽה׃ </span>
<span class='v JB21_21' data-id='JB21_21'><span class='v-num v-21'>21&nbsp;</span>כִּ֤י מַה־חֶפְצֹ֣ו בְּבֵיתֹ֣ו אַחֲרָ֑יו וּמִסְפַּ֖ר חֳדָשָׁ֣יו חֻצָּֽצוּ׃ </span>
<span class='v JB21_22' data-id='JB21_22'><span class='v-num v-22'>22&nbsp;</span>הַלְאֵ֥ל יְלַמֶּד־דָּ֑עַת וְ֝ה֗וּא רָמִ֥ים יִשְׁפֹּֽוט׃ </span>
<span class='v JB21_23' data-id='JB21_23'><span class='v-num v-23'>23&nbsp;</span>זֶ֗ה יָ֭מוּת בְּעֶ֣צֶם תֻּמֹּ֑ו כֻּ֝לֹּ֗ו שַׁלְאֲנַ֥ן וְשָׁלֵֽיו׃ </span>
<span class='v JB21_24' data-id='JB21_24'><span class='v-num v-24'>24&nbsp;</span>עֲ֭טִינָיו מָלְא֣וּ חָלָ֑ב וּמֹ֖חַ עַצְמֹותָ֣יו יְשֻׁקֶּֽה׃ </span>
<span class='v JB21_25' data-id='JB21_25'><span class='v-num v-25'>25&nbsp;</span>וְזֶ֗ה יָ֭מוּת בְּנֶ֣פֶשׁ מָרָ֑ה וְלֹֽא־אָ֝כַ֗ל בַּטֹּובָֽה׃ </span>
<span class='v JB21_26' data-id='JB21_26'><span class='v-num v-26'>26&nbsp;</span>יַ֭חַד עַל־עָפָ֣ר יִשְׁכָּ֑בוּ וְ֝רִמָּ֗ה תְּכַסֶּ֥ה עֲלֵיהֶֽם׃ </span>
<span class='v JB21_27' data-id='JB21_27'><span class='v-num v-27'>27&nbsp;</span>הֵ֣ן יָ֭דַעְתִּי מַחְשְׁבֹֽותֵיכֶ֑ם וּ֝מְזִמֹּ֗ות עָלַ֥י תַּחְמֹֽסוּ׃ </span>
<span class='v JB21_28' data-id='JB21_28'><span class='v-num v-28'>28&nbsp;</span>כִּ֤י תֹֽאמְר֗וּ אַיֵּ֥ה בֵית־נָדִ֑יב וְ֝אַיֵּ֗ה אֹ֤הֶל ׀ מִשְׁכְּנֹ֬ות רְשָׁעִֽים׃ </span>
<span class='v JB21_29' data-id='JB21_29'><span class='v-num v-29'>29&nbsp;</span>הֲלֹ֣א שְׁ֭אֶלְתֶּם עֹ֣ובְרֵי דָ֑רֶךְ וְ֝אֹתֹתָ֗ם לֹ֣א תְנַכֵּֽרוּ׃ </span>
<span class='v JB21_30' data-id='JB21_30'><span class='v-num v-30'>30&nbsp;</span>כִּ֤י לְיֹ֣ום אֵ֭יד יֵחָ֣שֶׂךְ רָ֑ע לְיֹ֖ום עֲבָרֹ֣ות יוּבָֽלוּ׃ </span>
<span class='v JB21_31' data-id='JB21_31'><span class='v-num v-31'>31&nbsp;</span>מִֽי־יַגִּ֣יד עַל־פָּנָ֣יו דַּרְכֹּ֑ו וְהֽוּא־עָ֝שָׂ֗ה מִ֣י יְשַׁלֶּם־לֹֽו׃ </span>
<span class='v JB21_32' data-id='JB21_32'><span class='v-num v-32'>32&nbsp;</span>וְ֭הוּא לִקְבָרֹ֣ות יוּבָ֑ל וְֽעַל־גָּדִ֥ישׁ יִשְׁקֹֽוד׃ </span>
<span class='v JB21_33' data-id='JB21_33'><span class='v-num v-33'>33&nbsp;</span>מָֽתְקוּ־לֹ֗ו רִגְבֵ֫י נָ֥חַל וְ֭אַחֲרָיו כָּל־אָדָ֣ם יִמְשֹׁ֑וךְ וּ֝לְפָנָ֗יו אֵ֣ין מִסְפָּֽר׃ </span>
<span class='v JB21_34' data-id='JB21_34'><span class='v-num v-34'>34&nbsp;</span>וְ֭אֵיךְ תְּנַחֲמ֣וּנִי הָ֑בֶל וּ֝תְשֽׁוּבֹתֵיכֶ֗ם נִשְׁאַר־מָֽעַל׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB20.html'>&#9664;</a>
<a class='home' href='index.html'>&#9776;</a>
<a class='next' href='JB22.html'>&#9654;</a>
</div></div>
</body></html>
