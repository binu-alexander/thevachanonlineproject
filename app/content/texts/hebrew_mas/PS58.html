<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 58</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 58 </a>
<a class='prev' href='PS57.html'> &#9664; </a>
<a class='next' href='PS59.html'> &#9654; </a>
</div></div>
<div class='chapter section PS58 hbo PS ezra_sil' dir='rtl' data-id='PS58' data-nextid='PS59' data-previd='PS57' lang='hbo'> 

<div class='c'> 58</div>
<div class='p'>
<span class='v PS58_1' data-id='PS58_1'><span class='verse1 v-num v-1'>1&nbsp;</span>לַמְנַצֵּ֥חַ אַל־תַּשְׁחֵ֗ת לְדָוִ֥ד מִכְתָּֽם׃ </span>
<span class='v PS58_2' data-id='PS58_2'><span class='v-num v-2'>2&nbsp;</span>הַֽאֻמְנָ֗ם אֵ֣לֶם צֶ֭דֶק תְּדַבֵּר֑וּן מֵישָׁרִ֥ים תִּ֝שְׁפְּט֗וּ בְּנֵ֣י אָדָֽם׃ </span>
<span class='v PS58_3' data-id='PS58_3'><span class='v-num v-3'>3&nbsp;</span>אַף־בְּלֵב֮ עֹולֹ֪ת תִּפְעָ֫ל֥וּן בָּאָ֡רֶץ חֲמַ֥ס יְ֝דֵיכֶ֗ם תְּפַלֵּֽסֽוּן׃ </span>
<span class='v PS58_4' data-id='PS58_4'><span class='v-num v-4'>4&nbsp;</span>זֹ֣רוּ רְשָׁעִ֣ים מֵרָ֑חֶם תָּע֥וּ מִ֝בֶּ֗טֶן דֹּבְרֵ֥י כָזָֽב׃ </span>
<span class='v PS58_5' data-id='PS58_5'><span class='v-num v-5'>5&nbsp;</span>חֲמַת־לָ֗מֹו כִּדְמ֥וּת חֲמַת־נָחָ֑שׁ כְּמֹו־פֶ֥תֶן חֵ֝רֵ֗שׁ יַאְטֵ֥ם אָזְנֹֽו׃ </span>
<span class='v PS58_6' data-id='PS58_6'><span class='v-num v-6'>6&nbsp;</span>אֲשֶׁ֣ר לֹא־יִ֭שְׁמַע לְקֹ֣ול מְלַחֲשִׁ֑ים חֹובֵ֖ר חֲבָרִ֣ים מְחֻכָּֽם׃ </span>
<span class='v PS58_7' data-id='PS58_7'><span class='v-num v-7'>7&nbsp;</span>אֱ‍ֽלֹהִ֗ים הֲרָס־שִׁנֵּ֥ימֹו בְּפִ֑ימֹו מַלְתְּעֹ֥ות כְּ֝פִירִ֗ים נְתֹ֣ץ ׀ יְהוָֽה׃ </span>
<span class='v PS58_8' data-id='PS58_8'><span class='v-num v-8'>8&nbsp;</span>יִמָּאֲס֣וּ כְמֹו־מַ֭יִם יִתְהַלְּכוּ־לָ֑מֹו יִדְרֹ֥ךְ *חִצֹּו (חִ֝צָּ֗יו) כְּמֹ֣ו יִתְמֹלָֽלוּ׃ </span>
<span class='v PS58_9' data-id='PS58_9'><span class='v-num v-9'>9&nbsp;</span>כְּמֹ֣ו שַׁ֭בְּלוּל תֶּ֣מֶס יַהֲלֹ֑ךְ נֵ֥פֶל אֵ֝֗שֶׁת בַּל־חָ֥זוּ שָֽׁמֶשׁ׃ </span>
<span class='v PS58_10' data-id='PS58_10'><span class='v-num v-10'>10&nbsp;</span>בְּטֶ֤רֶם יָבִ֣ינוּ סִּֽירֹתֵיכֶ֣ם אָטָ֑ד כְּמֹו־חַ֥י כְּמֹו־חָ֝רֹ֗ון יִשְׂעָרֶֽנּוּ׃ </span>
<span class='v PS58_11' data-id='PS58_11'><span class='v-num v-11'>11&nbsp;</span>יִשְׂמַ֣ח צַ֭דִּיק כִּי־חָזָ֣ה נָקָ֑ם פְּעָמָ֥יו יִ֝רְחַ֗ץ בְּדַ֣ם הָרָשָֽׁע׃ </span>
<span class='v PS58_12' data-id='PS58_12'><span class='v-num v-12'>12&nbsp;</span>וְיֹאמַ֣ר אָ֭דָם אַךְ־פְּרִ֣י לַצַּדִּ֑יק אַ֥ךְ יֵשׁ־אֱ֝לֹהִ֗ים שֹׁפְטִ֥ים בָּאָֽרֶץ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS57.html'>&#9664;</a>
<a class='home' href='index.html'>&#9776;</a>
<a class='next' href='PS59.html'>&#9654;</a>
</div></div>
</body></html>
