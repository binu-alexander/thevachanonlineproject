<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש דִּבְרֵי הַיָּמִים א 2</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='R1.html'> דִּבְרֵי הַיָּמִים א 2 </a>
<a class='prev' href='R11.html'> &#9664; </a>
<a class='next' href='R13.html'> &#9654; </a>
</div></div>
<div class='chapter section R12 hbo R1 ezra_sil' dir='rtl' data-id='R12' data-nextid='R13' data-previd='R11' lang='hbo'> 

<div class='c'>2</div>
<div class='p'>
<span class='v R12_1' data-id='R12_1'><span class='verse1 v-num v-1'>1&nbsp;</span>אֵ֖לֶּה בְּנֵ֣י יִשְׂרָאֵ֑ל רְאוּבֵ֤ן שִׁמְעֹון֙ לֵוִ֣י וִיהוּדָ֔ה יִשָׂשכָ֖ר וּזְבֻלֽוּן׃ </span>
<span class='v R12_2' data-id='R12_2'><span class='v-num v-2'>2&nbsp;</span>דָּ֚ן יֹוסֵ֣ף וּבִנְיָמִ֔ן נַפְתָּלִ֖י גָּ֥ד וְאָשֵֽׁר׃ ס </span>
<span class='v R12_3' data-id='R12_3'><span class='v-num v-3'>3&nbsp;</span>בְּנֵ֣י יְהוּדָ֗ה עֵ֤ר וְאֹונָן֙ וְשֵׁלָ֔ה שְׁלֹושָׁה֙ נֹ֣ולַד לֹ֔ו מִבַּת־שׁ֖וּעַ הַֽכְּנַעֲנִ֑ית וַיְהִ֞י עֵ֣ר ׀ בְּכֹ֣ור יְהוּדָ֗ה רַ֛ע בְּעֵינֵ֥י יְהוָ֖ה וַיְמִיתֵֽהוּ׃ ס </span>
<span class='v R12_4' data-id='R12_4'><span class='v-num v-4'>4&nbsp;</span>וְתָמָר֙ כַּלָּתֹ֔ו יָ֥לְדָה לֹּ֖ו אֶת־פֶּ֣רֶץ וְאֶת־זָ֑רַח כָּל־בְּנֵ֥י יְהוּדָ֖ה חֲמִשָּֽׁה׃ ס </span>
<span class='v R12_5' data-id='R12_5'><span class='v-num v-5'>5&nbsp;</span>בְּנֵי־פֶ֖רֶץ חֶצְרֹ֥ון וְחָמֽוּל׃ ס </span>
<span class='v R12_6' data-id='R12_6'><span class='v-num v-6'>6&nbsp;</span>וּבְנֵ֣י זֶ֗רַח זִ֠מְרִי וְאֵיתָ֧ן וְהֵימָ֛ן וְכַלְכֹּ֥ל וָדָ֖רַע כֻּלָּ֥ם חֲמִשָּֽׁה׃ ס </span>
<span class='v R12_7' data-id='R12_7'><span class='v-num v-7'>7&nbsp;</span>וּבְנֵ֖י כַּרְמִ֑י עָכָר֙ עֹוכֵ֣ר יִשְׂרָאֵ֔ל אֲשֶׁ֥ר מָעַ֖ל בַּחֵֽרֶם׃ ס </span>
<span class='v R12_8' data-id='R12_8'><span class='v-num v-8'>8&nbsp;</span>וּבְנֵ֥י אֵיתָ֖ן עֲזַרְיָֽה׃ </span>
<span class='v R12_9' data-id='R12_9'><span class='v-num v-9'>9&nbsp;</span>וּבְנֵ֥י חֶצְרֹ֖ון אֲשֶׁ֣ר נֹולַד־לֹ֑ו אֶת־יְרַחְמְאֵ֥ל וְאֶת־רָ֖ם וְאֶת־כְּלוּבָֽי׃ </span>
<span class='v R12_10' data-id='R12_10'><span class='v-num v-10'>10&nbsp;</span>וְרָ֖ם הֹולִ֣יד אֶת־עַמִּינָדָ֑ב וְעַמִּינָדָב֙ הֹולִ֣יד אֶת־נַחְשֹׁ֔ון נְשִׂ֖יא בְּנֵ֥י יְהוּדָֽה׃ </span>
<span class='v R12_11' data-id='R12_11'><span class='v-num v-11'>11&nbsp;</span>וְנַחְשֹׁון֙ הֹולִ֣יד אֶת־שַׂלְמָ֔א וְשַׂלְמָ֖א הֹולִ֥יד אֶת־בֹּֽעַז׃ </span>
<span class='v R12_12' data-id='R12_12'><span class='v-num v-12'>12&nbsp;</span>וּבֹ֙עַז֙ הֹולִ֣יד אֶת־עֹובֵ֔ד וְעֹובֵ֖ד הֹולִ֥יד אֶת־יִשָֽׁי׃ </span>
<span class='v R12_13' data-id='R12_13'><span class='v-num v-13'>13&nbsp;</span>וְאִישַׁ֛י הֹולִ֥יד אֶת־בְּכֹרֹ֖ו אֶת־אֱלִיאָ֑ב וַאֲבִינָדָב֙ הַשֵּׁנִ֔י וְשִׁמְעָ֖א הַשְּׁלִישִֽׁי׃ </span>
<span class='v R12_14' data-id='R12_14'><span class='v-num v-14'>14&nbsp;</span>נְתַנְאֵל֙ הָֽרְבִיעִ֔י רַדַּ֖י הַחֲמִישִֽׁי׃ </span>
<span class='v R12_15' data-id='R12_15'><span class='v-num v-15'>15&nbsp;</span>אֹ֚צֶם הַשִּׁשִּׁ֔י דָּוִ֖יד הַשְּׁבִעִֽי׃ </span>
<span class='v R12_16' data-id='R12_16'><span class='v-num v-16'>16&nbsp;</span>*וְאַחְיֹתֵיהֶם (וְאַחְיֹותֵיהֶ֖ם) צְרוּיָ֣ה וַאֲבִיגָ֑יִל וּבְנֵ֣י צְרוּיָ֗ה אַבְשַׁ֛י וְיֹואָ֥ב וַעֲשָׂה־אֵ֖ל שְׁלֹשָֽׁה׃ </span>
<span class='v R12_17' data-id='R12_17'><span class='v-num v-17'>17&nbsp;</span>וַאֲבִיגַ֕יִל יָלְדָ֖ה אֶת־עֲמָשָׂ֑א וַאֲבִ֣י עֲמָשָׂ֔א יֶ֖תֶר הַיִּשְׁמְעֵאלִֽי׃ </span>
<span class='v R12_18' data-id='R12_18'><span class='v-num v-18'>18&nbsp;</span>וְכָלֵ֣ב בֶּן־חֶצְרֹ֗ון הֹולִ֛יד אֶת־עֲזוּבָ֥ה אִשָּׁ֖ה וְאֶת־יְרִיעֹ֑ות וְאֵ֣לֶּה בָנֶ֔יהָ יֵ֥שֶׁר וְשֹׁובָ֖ב וְאַרְדֹּֽון׃ </span>
<span class='v R12_19' data-id='R12_19'><span class='v-num v-19'>19&nbsp;</span>וַתָּ֖מָת עֲזוּבָ֑ה וַיִּֽקַּֽח־לֹ֤ו כָלֵב֙ אֶת־אֶפְרָ֔ת וַתֵּ֥לֶד לֹ֖ו אֶת־חֽוּר׃ </span>
<span class='v R12_20' data-id='R12_20'><span class='v-num v-20'>20&nbsp;</span>וְחוּר֙ הֹולִ֣יד אֶת־אוּרִ֔י וְאוּרִ֖י הֹולִ֥יד אֶת־בְּצַלְאֵֽל׃ ס </span>
<span class='v R12_21' data-id='R12_21'><span class='v-num v-21'>21&nbsp;</span>וְאַחַ֗ר בָּ֤א חֶצְרֹון֙ אֶל־בַּת־מָכִיר֙ אֲבִ֣י גִלְעָ֔ד וְה֣וּא לְקָחָ֔הּ וְה֖וּא בֶּן־שִׁשִּׁ֣ים שָׁנָ֑ה וַתֵּ֥לֶד לֹ֖ו אֶת־שְׂגֽוּב׃ </span>
<span class='v R12_22' data-id='R12_22'><span class='v-num v-22'>22&nbsp;</span>וּשְׂג֖וּב הֹולִ֣יד אֶת־יָאִ֑יר וַֽיְהִי־לֹ֗ו עֶשְׂרִ֤ים וְשָׁלֹושׁ֙ עָרִ֔ים בְּאֶ֖רֶץ הַגִּלְעָֽד׃ </span>
<span class='v R12_23' data-id='R12_23'><span class='v-num v-23'>23&nbsp;</span>וַיִּקַּ֣ח גְּשֽׁוּר־וַ֠אֲרָם אֶת־חַוֹּ֨ת יָאִ֧יר מֵאִתָּ֛ם אֶת־קְנָ֥ת וְאֶת־בְּנֹתֶ֖יהָ שִׁשִּׁ֣ים עִ֑יר כָּל־אֵ֕לֶּה בְּנֵ֖י מָכִ֥יר אֲבִי־גִלְעָֽד׃ </span>
<span class='v R12_24' data-id='R12_24'><span class='v-num v-24'>24&nbsp;</span>וְאַחַ֥ר מֹות־חֶצְרֹ֖ון בְּכָלֵ֣ב אֶפְרָ֑תָה וְאֵ֤שֶׁת חֶצְרֹון֙ אֲבִיָּ֔ה וַתֵּ֣לֶד לֹ֔ו אֶת־אַשְׁח֖וּר אֲבִ֥י תְקֹֽועַ׃ </span>
<span class='v R12_25' data-id='R12_25'><span class='v-num v-25'>25&nbsp;</span>וַיִּהְי֧וּ בְנֵי־יְרַחְמְאֵ֛ל בְּכֹ֥ור חֶצְרֹ֖ון הַבְּכֹ֣ור ׀ רָ֑ם וּבוּנָ֥ה וָאֹ֛רֶן וָאֹ֖צֶם אֲחִיָּֽה׃ </span>
<span class='v R12_26' data-id='R12_26'><span class='v-num v-26'>26&nbsp;</span>וַתְּהִ֨י אִשָּׁ֥ה אַחֶ֛רֶת לִֽירַחְמְאֵ֖ל וּשְׁמָ֣הּ עֲטָרָ֑ה הִ֖יא אֵ֥ם אֹונָֽם׃ ס </span>
<span class='v R12_27' data-id='R12_27'><span class='v-num v-27'>27&nbsp;</span>וַיִּהְי֥וּ בְנֵי־רָ֖ם בְּכֹ֣ור יְרַחְמְאֵ֑ל מַ֥עַץ וְיָמִ֖ין וָעֵֽקֶר׃ </span>
<span class='v R12_28' data-id='R12_28'><span class='v-num v-28'>28&nbsp;</span>וַיִּהְי֥וּ בְנֵי־אֹונָ֖ם שַׁמַּ֣י וְיָדָ֑ע וּבְנֵ֣י שַׁמַּ֔י נָדָ֖ב וַאֲבִישֽׁוּר׃ </span>
<span class='v R12_29' data-id='R12_29'><span class='v-num v-29'>29&nbsp;</span>וְשֵׁ֛ם אֵ֥שֶׁת אֲבִישׁ֖וּר אֲבִיהָ֑יִל וַתֵּ֣לֶד לֹ֔ו אֶת־אַחְבָּ֖ן וְאֶת־מֹולִֽיד׃ </span>
<span class='v R12_30' data-id='R12_30'><span class='v-num v-30'>30&nbsp;</span>וּבְנֵ֥י נָדָ֖ב סֶ֣לֶד וְאַפָּ֑יִם וַיָּ֥מָת סֶ֖לֶד לֹ֥א בָנִֽים׃ ס </span>
<span class='v R12_31' data-id='R12_31'><span class='v-num v-31'>31&nbsp;</span>וּבְנֵ֥י אַפַּ֖יִם יִשְׁעִ֑י וּבְנֵ֤י יִשְׁעִי֙ שֵׁשָׁ֔ן וּבְנֵ֥י שֵׁשָׁ֖ן אַחְלָֽי׃ </span>
<span class='v R12_32' data-id='R12_32'><span class='v-num v-32'>32&nbsp;</span>וּבְנֵ֤י יָדָע֙ אֲחִ֣י שַׁמַּ֔י יֶ֖תֶר וְיֹונָתָ֑ן וַיָּ֥מָת יֶ֖תֶר לֹ֥א בָנִֽים׃ ס </span>
<span class='v R12_33' data-id='R12_33'><span class='v-num v-33'>33&nbsp;</span>וּבְנֵ֥י יֹונָתָ֖ן פֶּ֣לֶת וְזָזָ֑א אֵ֥לֶּה הָי֖וּ בְּנֵ֥י יְרַחְמְאֵֽל׃ </span>
<span class='v R12_34' data-id='R12_34'><span class='v-num v-34'>34&nbsp;</span>וְלֹֽא־הָיָ֧ה לְשֵׁשָׁ֛ן בָּנִ֖ים כִּ֣י אִם־בָּנֹ֑ות וּלְשֵׁשָׁ֛ן עֶ֥בֶד מִצְרִ֖י וּשְׁמֹ֥ו יַרְחָֽע׃ </span>
<span class='v R12_35' data-id='R12_35'><span class='v-num v-35'>35&nbsp;</span>וַיִּתֵּ֨ן שֵׁשָׁ֧ן אֶת־בִּתֹּ֛ו לְיַרְחָ֥ע עַבְדֹּ֖ו לְאִשָּׁ֑ה וַתֵּ֥לֶד לֹ֖ו אֶת־עַתָּֽי׃ </span>
<span class='v R12_36' data-id='R12_36'><span class='v-num v-36'>36&nbsp;</span>וְעַתַּי֙ הֹלִ֣יד אֶת־נָתָ֔ן וְנָתָ֖ן הֹולִ֥יד אֶת־זָבָֽד׃ </span>
<span class='v R12_37' data-id='R12_37'><span class='v-num v-37'>37&nbsp;</span>וְזָבָד֙ הֹולִ֣יד אֶת־אֶפְלָ֔ל וְאֶפְלָ֖ל הֹולִ֥יד אֶת־עֹובֵֽד׃ </span>
<span class='v R12_38' data-id='R12_38'><span class='v-num v-38'>38&nbsp;</span>וְעֹובֵד֙ הֹולִ֣יד אֶת־יֵה֔וּא וְיֵה֖וּא הֹולִ֥יד אֶת־עֲזַרְיָֽה׃ </span>
<span class='v R12_39' data-id='R12_39'><span class='v-num v-39'>39&nbsp;</span>וַעֲזַרְיָה֙ הֹלִ֣יד אֶת־חָ֔לֶץ וְחֶ֖לֶץ הֹלִ֥יד אֶת־אֶלְעָשָֽׂה׃ </span>
<span class='v R12_40' data-id='R12_40'><span class='v-num v-40'>40&nbsp;</span>וְאֶלְעָשָׂה֙ הֹלִ֣יד אֶת־סִֽסְמָ֔י וְסִסְמַ֖י הֹלִ֥יד אֶת־שַׁלּֽוּם׃ </span>
<span class='v R12_41' data-id='R12_41'><span class='v-num v-41'>41&nbsp;</span>וְשַׁלּוּם֙ הֹולִ֣יד אֶת־יְקַמְיָ֔ה וִֽיקַמְיָ֖ה הֹלִ֥יד אֶת־אֱלִישָׁמָֽע׃ </span>
<span class='v R12_42' data-id='R12_42'><span class='v-num v-42'>42&nbsp;</span>וּבְנֵ֤י כָלֵב֙ אֲחִ֣י יְרַחְמְאֵ֔ל מֵישָׁ֥ע בְּכֹרֹ֖ו ה֣וּא אֲבִי־זִ֑יף וּבְנֵ֥י מָרֵשָׁ֖ה אֲבִ֥י חֶבְרֹֽון׃ </span>
<span class='v R12_43' data-id='R12_43'><span class='v-num v-43'>43&nbsp;</span>וּבְנֵ֖י חֶבְרֹ֑ון קֹ֥רַח וְתַפֻּ֖חַ וְרֶ֥קֶם וָשָֽׁמַע׃ </span>
<span class='v R12_44' data-id='R12_44'><span class='v-num v-44'>44&nbsp;</span>וְשֶׁ֣מַע הֹולִ֔יד אֶת־רַ֖חַם אֲבִ֣י יָרְקֳעָ֑ם וְרֶ֖קֶם הֹולִ֥יד אֶת־שַׁמָּֽי׃ </span>
<span class='v R12_45' data-id='R12_45'><span class='v-num v-45'>45&nbsp;</span>וּבֶן־שַׁמַּ֖י מָעֹ֑ון וּמָעֹ֖ון אֲבִ֥י בֵֽית־צֽוּר׃ </span>
<span class='v R12_46' data-id='R12_46'><span class='v-num v-46'>46&nbsp;</span>וְעֵיפָה֙ פִּילֶ֣גֶשׁ כָּלֵ֔ב יָֽלְדָ֛ה אֶת־חָרָ֥ן וְאֶת־מֹוצָ֖א וְאֶת־גָּזֵ֑ז וְחָרָ֖ן הֹלִ֥יד אֶת־גָּזֵֽז׃ ס </span>
<span class='v R12_47' data-id='R12_47'><span class='v-num v-47'>47&nbsp;</span>וּבְנֵ֖י יָהְדָּ֑י רֶ֧גֶם וְיֹותָ֛ם וְגֵישָׁ֥ן וָפֶ֖לֶט וְעֵיפָ֥ה וָשָֽׁעַף׃ </span>
<span class='v R12_48' data-id='R12_48'><span class='v-num v-48'>48&nbsp;</span>פִּלֶ֤גֶשׁ כָּלֵב֙ מַעֲכָ֔ה יָ֥לַד שֶׁ֖בֶר וְאֶֽת־תִּרְחֲנָֽה׃ </span>
<span class='v R12_49' data-id='R12_49'><span class='v-num v-49'>49&nbsp;</span>וַתֵּ֗לֶד שַׁ֚עַף אֲבִ֣י מַדְמַנָּ֔ה אֶת־שְׁוָ֛א אֲבִ֥י מַכְבֵּנָ֖ה וַאֲבִ֣י גִבְעָ֑א וּבַת־כָּלֵ֖ב עַכְסָֽה׃ ס </span>
<span class='v R12_50' data-id='R12_50'><span class='v-num v-50'>50&nbsp;</span>אֵ֤לֶּה הָיוּ֙ בְּנֵ֣י כָלֵ֔ב בֶּן־ח֖וּר בְּכֹ֣ור אֶפְרָ֑תָה שֹׁובָ֕ל אֲבִ֖י קִרְיַ֥ת יְעָרִֽים׃ </span>
<span class='v R12_51' data-id='R12_51'><span class='v-num v-51'>51&nbsp;</span>שַׂלְמָא֙ אֲבִ֣י בֵֽית־לָ֔חֶם חָרֵ֖ף אֲבִ֥י בֵית־גָּדֵֽר׃ </span>
<span class='v R12_52' data-id='R12_52'><span class='v-num v-52'>52&nbsp;</span>וַיִּהְי֤וּ בָנִים֙ לְשֹׁובָ֔ל אֲבִ֖י קִרְיַ֣ת יְעָרִ֑ים הָרֹאֶ֖ה חֲצִ֥י הַמְּנֻחֹֽות׃ </span>
<span class='v R12_53' data-id='R12_53'><span class='v-num v-53'>53&nbsp;</span>וּמִשְׁפְּחֹות֙ קִרְיַ֣ת יְעָרִ֔ים הַיִּתְרִי֙ וְהַפּוּתִ֔י וְהַשֻּׁמָתִ֖י וְהַמִּשְׁרָעִ֑י מֵאֵ֗לֶּה יָצְאוּ֙ הַצָּ֣רְעָתִ֔י וְהָאֶשְׁתָּ֖אֻֽלִֽי׃ ס </span>
<span class='v R12_54' data-id='R12_54'><span class='v-num v-54'>54&nbsp;</span>בְּנֵ֣י שַׂלְמָ֗א בֵּ֥ית לֶ֙חֶם֙ וּנְטֹ֣ופָתִ֔י עַטְרֹ֖ות בֵּ֣ית יֹואָ֑ב וַחֲצִ֥י הַמָּנַחְתִּ֖י הַצָּרְעִֽי׃ </span>
<span class='v R12_55' data-id='R12_55'><span class='v-num v-55'>55&nbsp;</span>וּמִשְׁפְּחֹ֤ות סֹפְרִים֙ *יֹשְׁבוּ (יֹשְׁבֵ֣י) יַעְבֵּ֔ץ תִּרְעָתִ֥ים שִׁמְעָתִ֖ים שׂוּכָתִ֑ים הֵ֚מָּה הַקִּינִ֣ים הַבָּאִ֔ים מֵחַמַּ֖ת אֲבִ֥י בֵית־רֵכָֽב׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='R11.html'>&#9664;</a>
<a class='home' href='index.html'>&#9776;</a>
<a class='next' href='R13.html'>&#9654;</a>
</div></div>
</body></html>
