<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 86</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 86 </a>
<a class='prev' href='PS85.html'> &#9664; </a>
<a class='next' href='PS87.html'> &#9654; </a>
</div></div>
<div class='chapter section PS86 hbo PS ezra_sil' dir='rtl' data-id='PS86' data-nextid='PS87' data-previd='PS85' lang='hbo'> 

<br><div class='c'> 86</div>
<div class='p'>
<span class='v PS86_1' data-id='PS86_1'><span class='verse1 v-num v-1'>1&nbsp;</span>תְּפִלָּ֗ה לְדָ֫וִ֥ד הַטֵּֽה־יְהוָ֣ה אָזְנְךָ֣ עֲנֵ֑נִי כִּֽי־עָנִ֖י וְאֶבְיֹ֣ון אָֽנִי׃ </span>
<span class='v PS86_2' data-id='PS86_2'><span class='v-num v-2'>2&nbsp;</span>שָֽׁמְרָ֣ה נַפְשִׁי֮ כִּֽי־חָסִ֪יד אָ֥נִי הֹושַׁ֣ע עַ֭בְדְּךָ אַתָּ֣ה אֱלֹהַ֑י הַבֹּוטֵ֥חַ אֵלֶֽיךָ׃ </span>
<span class='v PS86_3' data-id='PS86_3'><span class='v-num v-3'>3&nbsp;</span>חָנֵּ֥נִי אֲדֹנָ֑י כִּ֥י אֵלֶ֥יךָ אֶ֝קְרָ֗א כָּל־הַיֹּֽום׃ </span>
<span class='v PS86_4' data-id='PS86_4'><span class='v-num v-4'>4&nbsp;</span>שַׂ֭מֵּחַ נֶ֣פֶשׁ עַבְדֶּ֑ךָ כִּ֥י אֵלֶ֥יךָ אֲ֝דֹנָ֗י נַפְשִׁ֥י אֶשָּֽׂא׃ </span>
<span class='v PS86_5' data-id='PS86_5'><span class='v-num v-5'>5&nbsp;</span>כִּֽי־אַתָּ֣ה אֲ֭דֹנָי טֹ֣וב וְסַלָּ֑ח וְרַב־חֶ֝֗סֶד לְכָל־קֹרְאֶֽיךָ׃ </span>
<span class='v PS86_6' data-id='PS86_6'><span class='v-num v-6'>6&nbsp;</span>הַאֲזִ֣ינָה יְ֭הוָה תְּפִלָּתִ֑י וְ֝הַקְשִׁ֗יבָה בְּקֹ֣ול תַּחֲנוּנֹותָֽי׃ </span>
<span class='v PS86_7' data-id='PS86_7'><span class='v-num v-7'>7&nbsp;</span>בְּיֹ֣ום צָ֭רָתִ֥י אֶקְרָאֶ֗ךָּ כִּ֣י תַעֲנֵֽנִי׃ </span>
<span class='v PS86_8' data-id='PS86_8'><span class='v-num v-8'>8&nbsp;</span>אֵין־כָּמֹ֖וךָ בָאֱלֹהִ֥ים ׀ אֲדֹנָ֗י וְאֵ֣ין כְּֽמַעֲשֶֽׂיךָ׃ </span>
<span class='v PS86_9' data-id='PS86_9'><span class='v-num v-9'>9&nbsp;</span>כָּל־גֹּויִ֤ם ׀ אֲשֶׁ֥ר עָשִׂ֗יתָ יָבֹ֤ואוּ ׀ וְיִשְׁתַּחֲו֣וּ לְפָנֶ֣יךָ אֲדֹנָ֑י וִֽיכַבְּד֣וּ לִשְׁמֶֽךָ׃ </span>
<span class='v PS86_10' data-id='PS86_10'><span class='v-num v-10'>10&nbsp;</span>כִּֽי־גָדֹ֣ול אַ֭תָּה וְעֹשֵׂ֣ה נִפְלָאֹ֑ות אַתָּ֖ה אֱלֹהִ֣ים לְבַדֶּֽךָ׃ </span>
<span class='v PS86_11' data-id='PS86_11'><span class='v-num v-11'>11&nbsp;</span>הֹ֘ורֵ֤נִי יְהוָ֨ה ׀ דַּרְכֶּ֗ךָ אֲהַלֵּ֥ךְ בַּאֲמִתֶּ֑ךָ יַחֵ֥ד לְ֝בָבִ֗י לְיִרְאָ֥ה שְׁמֶֽךָ׃ </span>
<span class='v PS86_12' data-id='PS86_12'><span class='v-num v-12'>12&nbsp;</span>אֹודְךָ֤ ׀ אֲדֹנָ֣י אֱ֭לֹהַי בְּכָל־לְבָבִ֑י וַאֲכַבְּדָ֖ה שִׁמְךָ֣ לְעֹולָֽם׃ </span>
<span class='v PS86_13' data-id='PS86_13'><span class='v-num v-13'>13&nbsp;</span>כִּֽי־חַ֭סְדְּךָ גָּדֹ֣ול עָלָ֑י וְהִצַּ֥לְתָּ נַ֝פְשִׁ֗י מִשְּׁאֹ֥ול תַּחְתִּיּֽ͏ָה׃ </span>
<span class='v PS86_14' data-id='PS86_14'><span class='v-num v-14'>14&nbsp;</span>אֱלֹהִ֤ים ׀ זֵ֘דִ֤ים קָֽמוּ־עָלַ֗י וַעֲדַ֣ת עָ֭רִיצִים בִּקְשׁ֣וּ נַפְשִׁ֑י וְלֹ֖א שָׂמ֣וּךָ לְנֶגְדָּֽם׃ </span>
<span class='v PS86_15' data-id='PS86_15'><span class='v-num v-15'>15&nbsp;</span>וְאַתָּ֣ה אֲ֭דֹנָי אֵל־רַח֣וּם וְחַנּ֑וּן אֶ֥רֶךְ אַ֝פַּ֗יִם וְרַב־חֶ֥סֶד וֶאֱמֶֽת׃ </span>
<span class='v PS86_16' data-id='PS86_16'><span class='v-num v-16'>16&nbsp;</span>פְּנֵ֥ה אֵלַ֗י וְחָ֫נֵּ֥נִי תְּנָֽה־עֻזְּךָ֥ לְעַבְדֶּ֑ךָ וְ֝הֹושִׁ֗יעָה לְבֶן־אֲמָתֶֽךָ׃ </span>
<span class='v PS86_17' data-id='PS86_17'><span class='v-num v-17'>17&nbsp;</span>עֲשֵֽׂה־עִמִּ֥י אֹ֗ות לְטֹ֫ובָ֥ה וְיִרְא֣וּ שֹׂנְאַ֣י וְיֵבֹ֑שׁוּ כִּֽי־אַתָּ֥ה יְ֝הוָ֗ה עֲזַרְתַּ֥נִי וְנִחַמְתָּֽנִי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS85.html'>&#9664;</a>
<a class='home' href='index.html'>&#9776;</a>
<a class='next' href='PS87.html'>&#9654;</a>
</div></div>
</body></html>
