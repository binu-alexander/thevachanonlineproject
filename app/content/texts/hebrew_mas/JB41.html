<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 41</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 41 </a>
<a class='prev' href='JB40.html'> &#9664; </a>
<a class='next' href='JB42.html'> &#9654; </a>
</div></div>
<div class='chapter section JB41 hbo JB ezra_sil' dir='rtl' data-id='JB41' data-nextid='JB42' data-previd='JB40' lang='hbo'> 

<br><div class='c'>41</div>
<div class='p'>
<span class='v JB41_1' data-id='JB41_1'><span class='verse1 v-num v-1'>1&nbsp;</span>הֵן־תֹּחַלְתֹּ֥ו נִכְזָ֑בָה הֲגַ֖ם אֶל־מַרְאָ֣יו יֻטָֽל׃ </span>
<span class='v JB41_2' data-id='JB41_2'><span class='v-num v-2'>2&nbsp;</span>לֹֽא־אַ֭כְזָר כִּ֣י יְעוּרֶ֑נּוּ וּמִ֥י ה֝֗וּא לְפָנַ֥י יִתְיַצָּֽב׃ </span>
<span class='v JB41_3' data-id='JB41_3'><span class='v-num v-3'>3&nbsp;</span>מִ֣י הִ֭קְדִּימַנִי וַאֲשַׁלֵּ֑ם תַּ֖חַת כָּל־הַשָּׁמַ֣יִם לִי־הֽוּא׃ </span>
<span class='v JB41_4' data-id='JB41_4'><span class='v-num v-4'>4&nbsp;</span>*לֹא־ (לֹֽו)־אַחֲרִ֥ישׁ בַּדָּ֑יו וּדְבַר־גְּ֝בוּרֹ֗ות וְחִ֣ין עֶרְכֹּֽו׃ </span>
<span class='v JB41_5' data-id='JB41_5'><span class='v-num v-5'>5&nbsp;</span>מִֽי־גִ֭לָּה פְּנֵ֣י לְבוּשֹׁ֑ו בְּכֶ֥פֶל רִ֝סְנֹ֗ו מִ֣י יָבֹֽוא׃ </span>
<span class='v JB41_6' data-id='JB41_6'><span class='v-num v-6'>6&nbsp;</span>דַּלְתֵ֣י פָ֭נָיו מִ֣י פִתֵּ֑חַ סְבִיבֹ֖ות שִׁנָּ֣יו אֵימָֽה׃ </span>
<span class='v JB41_7' data-id='JB41_7'><span class='v-num v-7'>7&nbsp;</span>גַּ֭אֲוָה אֲפִיקֵ֣י מָֽגִנִּ֑ים סָ֝ג֗וּר חֹותָ֥ם צָֽר׃ </span>
<span class='v JB41_8' data-id='JB41_8'><span class='v-num v-8'>8&nbsp;</span>אֶחָ֣ד בְּאֶחָ֣ד יִגַּ֑שׁוּ וְ֝ר֗וּחַ לֹא־יָבֹ֥וא בֵֽינֵיהֶֽם׃ </span>
<span class='v JB41_9' data-id='JB41_9'><span class='v-num v-9'>9&nbsp;</span>אִישׁ־בְּאָחִ֥יהוּ יְדֻבָּ֑קוּ יִ֝תְלַכְּד֗וּ וְלֹ֣א יִתְפָּרָֽדוּ׃ </span>
<span class='v JB41_10' data-id='JB41_10'><span class='v-num v-10'>10&nbsp;</span>עֲ‍ֽ֭טִישֹׁתָיו תָּ֣הֶל אֹ֑ור וְ֝עֵינָ֗יו כְּעַפְעַפֵּי־שָֽׁחַר׃ </span>
<span class='v JB41_11' data-id='JB41_11'><span class='v-num v-11'>11&nbsp;</span>מִ֭פִּיו לַפִּידִ֣ים יַהֲלֹ֑כוּ כִּידֹ֥ודֵי אֵ֝֗שׁ יִתְמַלָּֽטוּ׃ </span>
<span class='v JB41_12' data-id='JB41_12'><span class='v-num v-12'>12&nbsp;</span>מִ֭נְּחִירָיו יֵצֵ֣א עָשָׁ֑ן כְּד֖וּד נָפ֣וּחַ וְאַגְמֹֽן׃ </span>
<span class='v JB41_13' data-id='JB41_13'><span class='v-num v-13'>13&nbsp;</span>נַ֭פְשֹׁו גֶּחָלִ֣ים תְּלַהֵ֑ט וְ֝לַ֗הַב מִפִּ֥יו יֵצֵֽא׃ </span>
<span class='v JB41_14' data-id='JB41_14'><span class='v-num v-14'>14&nbsp;</span>בְּֽ֭צַוָּארֹו יָלִ֣ין עֹ֑ז וּ֝לְפָנָ֗יו תָּד֥וּץ דְּאָבָֽה׃ </span>
<span class='v JB41_15' data-id='JB41_15'><span class='v-num v-15'>15&nbsp;</span>מַפְּלֵ֣י בְשָׂרֹ֣ו דָבֵ֑קוּ יָצ֥וּק עָ֝לָ֗יו בַּל־יִמֹּֽוט׃ </span>
<span class='v JB41_16' data-id='JB41_16'><span class='v-num v-16'>16&nbsp;</span>לִ֭בֹּו יָצ֣וּק כְּמֹו־אָ֑בֶן וְ֝יָצ֗וּק כְּפֶ֣לַח תַּחְתִּֽית׃ </span>
<span class='v JB41_17' data-id='JB41_17'><span class='v-num v-17'>17&nbsp;</span>מִ֭שֵּׂתֹו יָג֣וּרוּ אֵלִ֑ים מִ֝שְּׁבָרִ֗ים יִתְחַטָּֽאוּ׃ </span>
<span class='v JB41_18' data-id='JB41_18'><span class='v-num v-18'>18&nbsp;</span>מַשִּׂיגֵ֣הוּ חֶ֭רֶב בְּלִ֣י תָק֑וּם חֲנִ֖ית מַסָּ֣ע וְשִׁרְיָֽה׃ </span>
<span class='v JB41_19' data-id='JB41_19'><span class='v-num v-19'>19&nbsp;</span>יַחְשֹׁ֣ב לְתֶ֣בֶן בַּרְזֶ֑ל לְעֵ֖ץ רִקָּבֹ֣ון נְחוּשָֽׁה׃ </span>
<span class='v JB41_20' data-id='JB41_20'><span class='v-num v-20'>20&nbsp;</span>לֹֽא־יַבְרִיחֶ֥נּוּ בֶן־קָ֑שֶׁת לְ֝קַ֗שׁ נֶהְפְּכוּ־לֹ֥ו אַבְנֵי־קָֽלַע׃ </span>
<span class='v JB41_21' data-id='JB41_21'><span class='v-num v-21'>21&nbsp;</span>כְּ֭קַשׁ נֶחְשְׁב֣וּ תֹותָ֑ח וְ֝יִשְׂחַ֗ק לְרַ֣עַשׁ כִּידֹֽון׃ </span>
<span class='v JB41_22' data-id='JB41_22'><span class='v-num v-22'>22&nbsp;</span>תַּ֭חְתָּיו חַדּ֣וּדֵי חָ֑רֶשׂ יִרְפַּ֖ד חָר֣וּץ עֲלֵי־טִֽיט׃ </span>
<span class='v JB41_23' data-id='JB41_23'><span class='v-num v-23'>23&nbsp;</span>יַרְתִּ֣יחַ כַּסִּ֣יר מְצוּלָ֑ה יָ֝֗ם יָשִׂ֥ים כַּמֶּרְקָחָֽה׃ </span>
<span class='v JB41_24' data-id='JB41_24'><span class='v-num v-24'>24&nbsp;</span>אַ֭חֲרָיו יָאִ֣יר נָתִ֑יב יַחְשֹׁ֖ב תְּהֹ֣ום לְשֵׂיבָֽה׃ </span>
<span class='v JB41_25' data-id='JB41_25'><span class='v-num v-25'>25&nbsp;</span>אֵֽין־עַל־עָפָ֥ר מָשְׁלֹ֑ו הֶ֝עָשׂ֗וּ לִבְלִי־חָֽת׃ </span>
<span class='v JB41_26' data-id='JB41_26'><span class='v-num v-26'>26&nbsp;</span>אֵֽת־כָּל־גָּבֹ֥הַּ יִרְאֶ֑ה ה֝֗וּא מֶ֣לֶךְ עַל־כָּל־בְּנֵי־שָֽׁחַץ׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB40.html'>&#9664;</a>
<a class='home' href='index.html'>&#9776;</a>
<a class='next' href='JB42.html'>&#9654;</a>
</div></div>
</body></html>
