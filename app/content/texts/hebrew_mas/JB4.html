<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 4</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 4 </a>
<a class='prev' href='JB3.html'> &#9664; </a>
<a class='next' href='JB5.html'> &#9654; </a>
</div></div>
<div class='chapter section JB4 hbo JB ezra_sil' dir='rtl' data-id='JB4' data-nextid='JB5' data-previd='JB3' lang='hbo'> 

<br><div class='c'>4</div>
<div class='p'>
<span class='v JB4_1' data-id='JB4_1'><span class='verse1 v-num v-1'>1&nbsp;</span>וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃ </span>
<span class='v JB4_2' data-id='JB4_2'><span class='v-num v-2'>2&nbsp;</span>הֲנִסָּ֬ה דָבָ֣ר אֵלֶ֣יךָ תִּלְאֶ֑ה וַעְצֹ֥ר בְּ֝מִלִּ֗ין מִ֣י יוּכָֽל׃ </span>
<span class='v JB4_3' data-id='JB4_3'><span class='v-num v-3'>3&nbsp;</span>הִ֭נֵּה יִסַּ֣רְתָּ רַבִּ֑ים וְיָדַ֖יִם רָפֹ֣ות תְּחַזֵּֽק׃ </span>
<span class='v JB4_4' data-id='JB4_4'><span class='v-num v-4'>4&nbsp;</span>כֹּ֖ושֵׁל יְקִימ֣וּן מִלֶּ֑יךָ וּבִרְכַּ֖יִם כֹּרְעֹ֣ות תְּאַמֵּֽץ׃ </span>
<span class='v JB4_5' data-id='JB4_5'><span class='v-num v-5'>5&nbsp;</span>כִּ֤י עַתָּ֨ה ׀ תָּבֹ֣וא אֵלֶ֣יךָ וַתֵּ֑לֶא תִּגַּ֥ע עָ֝דֶ֗יךָ וַתִּבָּהֵֽל׃ </span>
<span class='v JB4_6' data-id='JB4_6'><span class='v-num v-6'>6&nbsp;</span>הֲלֹ֣א יִ֭רְאָתְךָ כִּסְלָתֶ֑ךָ תִּ֝קְוָתְךָ֗ וְתֹ֣ם דְּרָכֶֽיךָ׃ </span>
<span class='v JB4_7' data-id='JB4_7'><span class='v-num v-7'>7&nbsp;</span>זְכָר־נָ֗א מִ֤י ה֣וּא נָקִ֣י אָבָ֑ד וְ֝אֵיפֹ֗ה יְשָׁרִ֥ים נִכְחָֽדוּ׃ </span>
<span class='v JB4_8' data-id='JB4_8'><span class='v-num v-8'>8&nbsp;</span>כַּאֲשֶׁ֣ר רָ֭אִיתִי חֹ֣רְשֵׁי אָ֑וֶן וְזֹרְעֵ֖י עָמָ֣ל יִקְצְרֻֽהוּ׃ </span>
<span class='v JB4_9' data-id='JB4_9'><span class='v-num v-9'>9&nbsp;</span>מִנִּשְׁמַ֣ת אֱלֹ֣והַ יֹאבֵ֑דוּ וּמֵר֖וּחַ אַפֹּ֣ו יִכְלֽוּ׃ </span>
<span class='v JB4_10' data-id='JB4_10'><span class='v-num v-10'>10&nbsp;</span>שַׁאֲגַ֣ת אַ֭רְיֵה וְקֹ֣ול שָׁ֑חַל וְשִׁנֵּ֖י כְפִירִ֣ים נִתָּֽעוּ׃ </span>
<span class='v JB4_11' data-id='JB4_11'><span class='v-num v-11'>11&nbsp;</span>לַ֭יִשׁ אֹבֵ֣ד מִבְּלִי־טָ֑רֶף וּבְנֵ֥י לָ֝בִ֗יא יִתְפָּרָֽדוּ׃ </span>
<span class='v JB4_12' data-id='JB4_12'><span class='v-num v-12'>12&nbsp;</span>וְ֭אֵלַי דָּבָ֣ר יְגֻנָּ֑ב וַתִּקַּ֥ח אָ֝זְנִ֗י שֵׁ֣מֶץ מֽ͏ֶנְהֽוּ׃ </span>
<span class='v JB4_13' data-id='JB4_13'><span class='v-num v-13'>13&nbsp;</span>בִּ֭שְׂעִפִּים מֵחֶזְיֹנֹ֣ות לָ֑יְלָה בִּנְפֹ֥ל תַּ֝רְדֵּמָ֗ה עַל־אֲנָשִֽׁים׃ </span>
<span class='v JB4_14' data-id='JB4_14'><span class='v-num v-14'>14&nbsp;</span>פַּ֣חַד קְ֭רָאַנִי וּרְעָדָ֑ה וְרֹ֖ב עַצְמֹותַ֣י הִפְחִֽיד׃ </span>
<span class='v JB4_15' data-id='JB4_15'><span class='v-num v-15'>15&nbsp;</span>וְ֭רוּחַ עַל־פָּנַ֣י יַחֲלֹ֑ף תְּ֝סַמֵּ֗ר שַֽׂעֲרַ֥ת בְּשָׂרִֽי׃ </span>
<span class='v JB4_16' data-id='JB4_16'><span class='v-num v-16'>16&nbsp;</span>יַעֲמֹ֤ד ׀ וְֽלֹא־אַכִּ֬יר מַרְאֵ֗הוּ תְּ֭מוּנָה לְנֶ֣גֶד עֵינָ֑י דְּמָמָ֖ה וָקֹ֣ול אֶשְׁמָֽע׃ </span>
<span class='v JB4_17' data-id='JB4_17'><span class='v-num v-17'>17&nbsp;</span>הַֽ֭אֱנֹושׁ מֵאֱלֹ֣והַ יִצְדָּ֑ק אִ֥ם מֵ֝עֹשֵׂ֗הוּ יִטְהַר־גָּֽבֶר׃ </span>
<span class='v JB4_18' data-id='JB4_18'><span class='v-num v-18'>18&nbsp;</span>הֵ֣ן בַּ֭עֲבָדָיו לֹ֣א יַאֲמִ֑ין וּ֝בְמַלְאָכָ֗יו יָשִׂ֥ים תָּהֳלָֽה׃ </span>
<span class='v JB4_19' data-id='JB4_19'><span class='v-num v-19'>19&nbsp;</span>אַ֤ף ׀ שֹׁכְנֵ֬י בָֽתֵּי־חֹ֗מֶר אֲשֶׁר־בֶּעָפָ֥ר יְסֹודָ֑ם יְ֝דַכְּא֗וּם לִפְנֵי־עָֽשׁ׃ </span>
<span class='v JB4_20' data-id='JB4_20'><span class='v-num v-20'>20&nbsp;</span>מִבֹּ֣קֶר לָעֶ֣רֶב יֻכַּ֑תּוּ מִבְּלִ֥י מֵ֝שִׂ֗ים לָנֶ֥צַח יֹאבֵֽדוּ׃ </span>
<span class='v JB4_21' data-id='JB4_21'><span class='v-num v-21'>21&nbsp;</span>הֲלֹא־נִסַּ֣ע יִתְרָ֣ם בָּ֑ם יָ֝מ֗וּתוּ וְלֹ֣א בְחָכְמָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB3.html'>&#9664;</a>
<a class='home' href='index.html'>&#9776;</a>
<a class='next' href='JB5.html'>&#9654;</a>
</div></div>
</body></html>
