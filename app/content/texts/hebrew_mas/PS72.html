<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 72</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 72 </a>
<a class='prev' href='PS71.html'> &#9664; </a>
<a class='next' href='PS73.html'> &#9654; </a>
</div></div>
<div class='chapter section PS72 hbo PS ezra_sil' dir='rtl' data-id='PS72' data-nextid='PS73' data-previd='PS71' lang='hbo'> 

<br><div class='c'> 72</div>
<div class='p'>
<span class='v PS72_1' data-id='PS72_1'><span class='verse1 v-num v-1'>1&nbsp;</span>לִשְׁלֹמֹ֨ה ׀ אֱ‍ֽלֹהִ֗ים מִ֭שְׁפָּטֶיךָ לְמֶ֣לֶךְ תֵּ֑ן וְצִדְקָתְךָ֥ לְבֶן־מֶֽלֶךְ׃ </span>
<span class='v PS72_2' data-id='PS72_2'><span class='v-num v-2'>2&nbsp;</span>יָדִ֣ין עַמְּךָ֣ בְצֶ֑דֶק וַעֲנִיֶּ֥יךָ בְמִשְׁפָּֽט׃ </span>
<span class='v PS72_3' data-id='PS72_3'><span class='v-num v-3'>3&nbsp;</span>יִשְׂא֤וּ הָרִ֓ים שָׁ֘לֹ֥ום לָעָ֑ם וּ֝גְבָעֹ֗ות בִּצְדָקָֽה׃ </span>
<span class='v PS72_4' data-id='PS72_4'><span class='v-num v-4'>4&nbsp;</span>יִשְׁפֹּ֤ט ׀ עֲ‍ֽנִיֵּי־עָ֗ם יֹ֭ושִׁיעַ לִבְנֵ֣י אֶבְיֹ֑ון וִֽידַכֵּ֣א עֹושֵֽׁק׃ </span>
<span class='v PS72_5' data-id='PS72_5'><span class='v-num v-5'>5&nbsp;</span>יִֽירָא֥וּךָ עִם־שָׁ֑מֶשׁ וְלִפְנֵ֥י יָ֝רֵ֗חַ דֹּ֣ור דֹּורִֽים׃ </span>
<span class='v PS72_6' data-id='PS72_6'><span class='v-num v-6'>6&nbsp;</span>יֵ֭רֵד כְּמָטָ֣ר עַל־גֵּ֑ז כִּ֝רְבִיבִ֗ים זַרְזִ֥יף אָֽרֶץ׃ </span>
<span class='v PS72_7' data-id='PS72_7'><span class='v-num v-7'>7&nbsp;</span>יִֽפְרַח־בְּיָמָ֥יו צַדִּ֑יק וְרֹ֥ב שָׁ֝לֹ֗ום עַד־בְּלִ֥י יָרֵֽחַ׃ </span>
<span class='v PS72_8' data-id='PS72_8'><span class='v-num v-8'>8&nbsp;</span>וְ֭יֵרְדְּ מִיָּ֣ם עַד־יָ֑ם וּ֝מִנָּהָ֗ר עַד־אַפְסֵי־אָֽרֶץ׃ </span>
<span class='v PS72_9' data-id='PS72_9'><span class='v-num v-9'>9&nbsp;</span>לְ֭פָנָיו יִכְרְע֣וּ צִיִּ֑ים וְ֝אֹיְבָ֗יו עָפָ֥ר יְלַחֵֽכוּ׃ </span>
<span class='v PS72_10' data-id='PS72_10'><span class='v-num v-10'>10&nbsp;</span>מַלְכֵ֬י תַרְשִׁ֣ישׁ וְ֭אִיִּים מִנְחָ֣ה יָשִׁ֑יבוּ מַלְכֵ֥י שְׁבָ֥א וּ֝סְבָ֗א אֶשְׁכָּ֥ר יַקְרִֽיבוּ׃ </span>
<span class='v PS72_11' data-id='PS72_11'><span class='v-num v-11'>11&nbsp;</span>וְיִשְׁתַּחֲווּ־לֹ֥ו כָל־מְלָכִ֑ים כָּל־גֹּויִ֥ם יַֽעַבְדֽוּהוּ׃ </span>
<span class='v PS72_12' data-id='PS72_12'><span class='v-num v-12'>12&nbsp;</span>כִּֽי־יַ֭צִּיל אֶבְיֹ֣ון מְשַׁוֵּ֑עַ וְ֝עָנִ֗י וְֽאֵין־עֹזֵ֥ר לֹֽו׃ </span>
<span class='v PS72_13' data-id='PS72_13'><span class='v-num v-13'>13&nbsp;</span>יָ֭חֹס עַל־דַּ֣ל וְאֶבְיֹ֑ון וְנַפְשֹׁ֖ות אֶבְיֹונִ֣ים יֹושִֽׁיעַ׃ </span>
<span class='v PS72_14' data-id='PS72_14'><span class='v-num v-14'>14&nbsp;</span>מִתֹּ֣וךְ וּ֭מֵחָמָס יִגְאַ֣ל נַפְשָׁ֑ם וְיֵיקַ֖ר דָּמָ֣ם בְּעֵינָֽיו׃ </span>
<span class='v PS72_15' data-id='PS72_15'><span class='v-num v-15'>15&nbsp;</span>וִיחִ֗י וְיִתֶּן־לֹו֮ מִזְּהַ֪ב שְׁ֫בָ֥א וְיִתְפַּלֵּ֣ל בַּעֲדֹ֣ו תָמִ֑יד כָּל־הַ֝יֹּ֗ום יְבָרֲכֶֽנְהֽוּ׃ </span>
<span class='v PS72_16' data-id='PS72_16'><span class='v-num v-16'>16&nbsp;</span>יְהִ֤י פִסַּת־בַּ֨ר ׀ בָּאָרֶץ֮ בְּרֹ֪אשׁ הָ֫רִ֥ים יִרְעַ֣שׁ כַּלְּבָנֹ֣ון פִּרְיֹ֑ו וְיָצִ֥יצוּ מֵ֝עִ֗יר כְּעֵ֣שֶׂב הָאָֽרֶץ׃ </span>
<span class='v PS72_17' data-id='PS72_17'><span class='v-num v-17'>17&nbsp;</span>יְהִ֤י שְׁמֹ֨ו לְֽעֹולָ֗ם לִפְנֵי־שֶׁמֶשׁ֮ *יָנִין (יִנֹּ֪ון) שְׁ֫מֹ֥ו וְיִתְבָּ֥רְכוּ בֹ֑ו כָּל־גֹּויִ֥ם יְאַשְּׁרֽוּהוּ׃ </span>
<span class='v PS72_18' data-id='PS72_18'><span class='v-num v-18'>18&nbsp;</span>בָּר֤וּךְ ׀ יְהוָ֣ה אֱ֭לֹהִים אֱלֹהֵ֣י יִשְׂרָאֵ֑ל עֹשֵׂ֖ה נִפְלָאֹ֣ות לְבַדֹּֽו׃ </span>
<span class='v PS72_19' data-id='PS72_19'><span class='v-num v-19'>19&nbsp;</span>וּבָר֤וּךְ ׀ שֵׁ֥ם כְּבֹודֹ֗ו לְעֹ֫ולָ֥ם וְיִמָּלֵ֣א כְ֭בֹודֹו אֶת־כֹּ֥ל הָאָ֗רֶץ אָ֘מֵ֥ן ׀ וְאָמֵֽן׃ </span>
<span class='v PS72_20' data-id='PS72_20'><span class='v-num v-20'>20&nbsp;</span>כָּלּ֥וּ תְפִלֹּ֑ות דָּ֝וִ֗ד בֶּן־יִשָֽׁי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS71.html'>&#9664;</a>
<a class='home' href='index.html'>&#9776;</a>
<a class='next' href='PS73.html'>&#9654;</a>
</div></div>
</body></html>
