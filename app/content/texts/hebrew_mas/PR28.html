<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 28</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 28 </a>
<a class='prev' href='PR27.html'> &#9664; </a>
<a class='next' href='PR29.html'> &#9654; </a>
</div></div>
<div class='chapter section PR28 hbo PR ezra_sil' dir='rtl' data-id='PR28' data-nextid='PR29' data-previd='PR27' lang='hbo'> 

<br><div class='c'>28</div>
<div class='p'>
<span class='v PR28_1' data-id='PR28_1'><span class='verse1 v-num v-1'>1&nbsp;</span>נָ֣סוּ וְאֵין־רֹדֵ֣ף רָשָׁ֑ע וְ֝צַדִּיקִ֗ים כִּכְפִ֥יר יִבְטָֽח׃ </span>
<span class='v PR28_2' data-id='PR28_2'><span class='v-num v-2'>2&nbsp;</span>בְּפֶ֣שַֽׁע אֶ֭רֶץ רַבִּ֣ים שָׂרֶ֑יהָ וּבְאָדָ֥ם מֵבִ֥ין יֹ֝דֵ֗עַ כֵּ֣ן יַאֲרִֽיךְ׃ </span>
<span class='v PR28_3' data-id='PR28_3'><span class='v-num v-3'>3&nbsp;</span>גֶּ֣בֶר רָ֭שׁ וְעֹשֵׁ֣ק דַּלִּ֑ים מָטָ֥ר סֹ֝חֵ֗ף וְאֵ֣ין לָֽחֶם׃ </span>
<span class='v PR28_4' data-id='PR28_4'><span class='v-num v-4'>4&nbsp;</span>עֹזְבֵ֣י תֹ֭ורָה יְהַֽלְל֣וּ רָשָׁ֑ע וְשֹׁמְרֵ֥י תֹ֝ורָ֗ה יִתְגָּ֥רוּ בָֽם׃ פ </span>
<span class='v PR28_5' data-id='PR28_5'><span class='v-num v-5'>5&nbsp;</span>אַנְשֵׁי־רָ֭ע לֹא־יָבִ֣ינוּ מִשְׁפָּ֑ט וּמְבַקְשֵׁ֥י יְ֝הוָ֗ה יָבִ֥ינוּ כֹֽל׃ </span>
<span class='v PR28_6' data-id='PR28_6'><span class='v-num v-6'>6&nbsp;</span>טֹֽוב־רָ֭שׁ הֹולֵ֣ךְ בְּתֻמֹּ֑ו מֵעִקֵּ֥שׁ דְּ֝רָכַ֗יִם וְה֣וּא עָשִֽׁיר׃ </span>
<span class='v PR28_7' data-id='PR28_7'><span class='v-num v-7'>7&nbsp;</span>נֹוצֵ֣ר תֹּ֭ורָה בֵּ֣ן מֵבִ֑ין וְרֹעֶה זֹֽ֝ולְלִ֗ים יַכְלִ֥ים אָבִֽיו׃ </span>
<span class='v PR28_8' data-id='PR28_8'><span class='v-num v-8'>8&nbsp;</span>מַרְבֶּ֣ה הֹ֭ונֹו בְּנֶ֣שֶׁךְ *וּבְתַרְבִּית (וְתַרְבִּ֑ית) לְחֹונֵ֖ן דַּלִּ֣ים יִקְבְּצֶֽנּוּ׃ </span>
<span class='v PR28_9' data-id='PR28_9'><span class='v-num v-9'>9&nbsp;</span>מֵסִ֣יר אָ֭זְנֹו מִשְּׁמֹ֣עַ תֹּורָ֑ה גַּֽם־תְּ֝פִלָּתֹ֗ו תֹּועֵבָֽה׃ </span>
<span class='v PR28_10' data-id='PR28_10'><span class='v-num v-10'>10&nbsp;</span>מַשְׁגֶּ֤ה יְשָׁרִ֨ים ׀ בְּדֶ֥רֶךְ רָ֗ע בִּשְׁחוּתֹ֥ו הֽוּא־יִפֹּ֑ול וּ֝תְמִימִ֗ים יִנְחֲלוּ־טֹֽוב׃ </span>
<span class='v PR28_11' data-id='PR28_11'><span class='v-num v-11'>11&nbsp;</span>חָכָ֣ם בְּ֭עֵינָיו אִ֣ישׁ עָשִׁ֑יר וְדַ֖ל מֵבִ֣ין יַחְקְרֶֽנּוּ׃ </span>
<span class='v PR28_12' data-id='PR28_12'><span class='v-num v-12'>12&nbsp;</span>בַּעֲלֹ֣ץ צַ֭דִּיקִים רַבָּ֣ה תִפְאָ֑רֶת וּבְק֥וּם רְ֝שָׁעִ֗ים יְחֻפַּ֥שׂ אָדָֽם׃ </span>
<span class='v PR28_13' data-id='PR28_13'><span class='v-num v-13'>13&nbsp;</span>מְכַסֶּ֣ה פְ֭שָׁעָיו לֹ֣א יַצְלִ֑יחַ וּמֹודֶ֖ה וְעֹזֵ֣ב יְרֻחָֽם׃ </span>
<span class='v PR28_14' data-id='PR28_14'><span class='v-num v-14'>14&nbsp;</span>אַשְׁרֵ֣י אָ֭דָם מְפַחֵ֣ד תָּמִ֑יד וּמַקְשֶׁ֥ה לִ֝בֹּ֗ו יִפֹּ֥ול בְּרָעָֽה׃ </span>
<span class='v PR28_15' data-id='PR28_15'><span class='v-num v-15'>15&nbsp;</span>אֲרִי־נֹ֭הֵם וְדֹ֣ב שֹׁוקֵ֑ק מֹשֵׁ֥ל רָ֝שָׁ֗ע עַ֣ל עַם־דָּֽל׃ </span>
<span class='v PR28_16' data-id='PR28_16'><span class='v-num v-16'>16&nbsp;</span>נָגִ֗יד חֲסַ֣ר תְּ֭בוּנֹות וְרַ֥ב מַעֲשַׁקֹּ֑ות *שֹׂנְאֵי (שֹׂ֥נֵא) בֶ֝֗צַע יַאֲרִ֥יךְ יָמִֽים׃ פ </span>
<span class='v PR28_17' data-id='PR28_17'><span class='v-num v-17'>17&nbsp;</span>אָ֭דָם עָשֻׁ֣ק בְּדַם־נָ֑פֶשׁ עַד־בֹּ֥ור יָ֝נ֗וּס אַל־יִתְמְכוּ־בֹֽו׃ </span>
<span class='v PR28_18' data-id='PR28_18'><span class='v-num v-18'>18&nbsp;</span>הֹולֵ֣ךְ תָּ֭מִים יִוָּשֵׁ֑עַ וְנֶעְקַ֥שׁ דְּ֝רָכַ֗יִם יִפֹּ֥ול בְּאֶחָֽת׃ </span>
<span class='v PR28_19' data-id='PR28_19'><span class='v-num v-19'>19&nbsp;</span>עֹבֵ֣ד אַ֭דְמָתֹו יִֽשְׂבַּֽע־לָ֑חֶם וּמְרַדֵּ֥ף רֵ֝קִ֗ים יִֽשְׂבַּֽע־רִֽישׁ׃ </span>
<span class='v PR28_20' data-id='PR28_20'><span class='v-num v-20'>20&nbsp;</span>אִ֣ישׁ אֱ֭מוּנֹות רַב־בְּרָכֹ֑ות וְאָ֥ץ לְ֝הַעֲשִׁ֗יר לֹ֣א יִנָּקֶֽה׃ </span>
<span class='v PR28_21' data-id='PR28_21'><span class='v-num v-21'>21&nbsp;</span>הַֽכֵּר־פָּנִ֥ים לֹא־טֹ֑וב וְעַל־פַּת־לֶ֝֗חֶם יִפְשַׁע־גָּֽבֶר׃ </span>
<span class='v PR28_22' data-id='PR28_22'><span class='v-num v-22'>22&nbsp;</span>נִֽבֳהָ֥ל לַהֹ֗ון אִ֭ישׁ רַ֣ע עָ֑יִן וְלֹֽא־יֵ֝דַע כִּי־חֶ֥סֶר יְבֹאֶֽנּוּ׃ </span>
<span class='v PR28_23' data-id='PR28_23'><span class='v-num v-23'>23&nbsp;</span>מֹ֘וכִ֤יחַ אָדָ֣ם אַ֭חֲרַי חֵ֣ן יִמְצָ֑א מִֽמַּחֲלִ֥יק לָשֹֽׁון׃ </span>
<span class='v PR28_24' data-id='PR28_24'><span class='v-num v-24'>24&nbsp;</span>גֹּוזֵ֤ל ׀ אָ֘בִ֤יו וְאִמֹּ֗ו וְאֹמֵ֥ר אֵֽין־פָּ֑שַׁע חָבֵ֥ר ה֝֗וּא לְאִ֣ישׁ מַשְׁחִֽית׃ </span>
<span class='v PR28_25' data-id='PR28_25'><span class='v-num v-25'>25&nbsp;</span>רְחַב־נֶ֭פֶשׁ יְגָרֶ֣ה מָדֹ֑ון וּבֹוטֵ֖חַ עַל־יְהוָ֣ה יְדֻשָּֽׁן׃ </span>
<span class='v PR28_26' data-id='PR28_26'><span class='v-num v-26'>26&nbsp;</span>בֹּוטֵ֣חַ בְּ֭לִבֹּו ה֣וּא כְסִ֑יל וְהֹולֵ֥ךְ בְּ֝חָכְמָ֗ה ה֣וּא יִמָּלֵֽט׃ </span>
<span class='v PR28_27' data-id='PR28_27'><span class='v-num v-27'>27&nbsp;</span>נֹותֵ֣ן לָ֭רָשׁ אֵ֣ין מַחְסֹ֑ור וּמַעְלִ֥ים עֵ֝ינָ֗יו רַב־מְאֵרֹֽות׃ </span>
<span class='v PR28_28' data-id='PR28_28'><span class='v-num v-28'>28&nbsp;</span>בְּק֣וּם רְ֭שָׁעִים יִסָּתֵ֣ר אָדָ֑ם וּ֝בְאָבְדָ֗ם יִרְבּ֥וּ צַדִּיקִֽים׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR27.html'>&#9664;</a>
<a class='home' href='index.html'>&#9776;</a>
<a class='next' href='PR29.html'>&#9654;</a>
</div></div>
</body></html>
