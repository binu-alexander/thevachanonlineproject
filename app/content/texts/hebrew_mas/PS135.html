<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 135</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 135 </a>
<a class='prev' href='PS134.html'> &#9664; </a>
<a class='next' href='PS136.html'> &#9654; </a>
</div></div>
<div class='chapter section PS135 hbo PS ezra_sil' dir='rtl' data-id='PS135' data-nextid='PS136' data-previd='PS134' lang='hbo'> 

<br><div class='c'> 135</div>
<div class='p'>
<span class='v PS135_1' data-id='PS135_1'><span class='verse1 v-num v-1'>1&nbsp;</span>הַ֥לְלוּ יָ֨הּ ׀ הַֽ֭לְלוּ אֶת־שֵׁ֣ם יְהוָ֑ה הֽ͏ַ֝לְלוּ עַבְדֵ֥י יְהוָֽה׃ </span>
<span class='v PS135_2' data-id='PS135_2'><span class='v-num v-2'>2&nbsp;</span>שֶׁ֣֭עֹֽמְדִים בְּבֵ֣ית יְהוָ֑ה בְּ֝חַצְרֹ֗ות בֵּ֣ית אֱלֹהֵֽינוּ׃ </span>
<span class='v PS135_3' data-id='PS135_3'><span class='v-num v-3'>3&nbsp;</span>הַֽ֭לְלוּ־יָהּ כִּי־טֹ֣וב יְהוָ֑ה זַמְּר֥וּ לִ֝שְׁמֹ֗ו כִּ֣י נָעִֽים׃ </span>
<span class='v PS135_4' data-id='PS135_4'><span class='v-num v-4'>4&nbsp;</span>כִּֽי־יַעֲקֹ֗ב בָּחַ֣ר לֹ֣ו יָ֑הּ יִ֝שְׂרָאֵ֗ל לִסְגֻלָּתֹֽו׃ </span>
<span class='v PS135_5' data-id='PS135_5'><span class='v-num v-5'>5&nbsp;</span>כִּ֤י אֲנִ֣י יָ֭דַעְתִּי כִּי־גָדֹ֣ול יְהוָ֑ה וַ֝אֲדֹנֵ֗ינוּ מִכָּל־אֱלֹהִֽים׃ </span>
<span class='v PS135_6' data-id='PS135_6'><span class='v-num v-6'>6&nbsp;</span>כֹּ֤ל אֲשֶׁר־חָפֵ֥ץ יְהוָ֗ה עָ֫שָׂ֥ה בַּשָּׁמַ֥יִם וּבָאָ֑רֶץ בַּ֝יַּמִּ֗ים וְכָל־תְּהֹומֹֽות׃ </span>
<span class='v PS135_7' data-id='PS135_7'><span class='v-num v-7'>7&nbsp;</span>מַֽעֲלֶ֣ה נְשִׂאִים֮ מִקְצֵ֪ה הָ֫אָ֥רֶץ בְּרָקִ֣ים לַמָּטָ֣ר עָשָׂ֑ה מֹֽוצֵא־ר֝וּחַ מֵאֹֽוצְרֹותָֽיו׃ </span>
<span class='v PS135_8' data-id='PS135_8'><span class='v-num v-8'>8&nbsp;</span>שֶֽׁ֭הִכָּה בְּכֹורֵ֣י מִצְרָ֑יִם מֵ֝אָדָ֗ם עַד־בְּהֵמָֽה׃ </span>
<span class='v PS135_9' data-id='PS135_9'><span class='v-num v-9'>9&nbsp;</span>שָׁלַ֤ח ׀ אֹתֹ֣ות וּ֭מֹפְתִים בְּתֹוכֵ֣כִי מִצְרָ֑יִם בְּ֝פַרְעֹ֗ה וּבְכָל־עֲבָדָֽיו׃ </span>
<span class='v PS135_10' data-id='PS135_10'><span class='v-num v-10'>10&nbsp;</span>שֶֽׁ֭הִכָּה גֹּויִ֣ם רַבִּ֑ים וְ֝הָרַ֗ג מְלָכִ֥ים עֲצוּמִֽים׃ </span>
<span class='v PS135_11' data-id='PS135_11'><span class='v-num v-11'>11&nbsp;</span>לְסִיחֹ֤ון ׀ מֶ֤לֶךְ הָאֱמֹרִ֗י וּ֭לְעֹוג מֶ֣לֶךְ הַבָּשָׁ֑ן וּ֝לְכֹ֗ל מַמְלְכֹ֥ות כְּנָֽעַן׃ </span>
<span class='v PS135_12' data-id='PS135_12'><span class='v-num v-12'>12&nbsp;</span>וְנָתַ֣ן אַרְצָ֣ם נַחֲלָ֑ה נַ֝חֲלָ֗ה לְיִשְׂרָאֵ֥ל עַמֹּֽו׃ </span>
<span class='v PS135_13' data-id='PS135_13'><span class='v-num v-13'>13&nbsp;</span>יְ֭הוָה שִׁמְךָ֣ לְעֹולָ֑ם יְ֝הוָ֗ה זִכְרְךָ֥ לְדֹר־וָדֹֽר׃ </span>
<span class='v PS135_14' data-id='PS135_14'><span class='v-num v-14'>14&nbsp;</span>כִּֽי־יָדִ֣ין יְהוָ֣ה עַמֹּ֑ו וְעַל־עֲ֝בָדָ֗יו יִתְנֶחָֽם׃ </span>
<span class='v PS135_15' data-id='PS135_15'><span class='v-num v-15'>15&nbsp;</span>עֲצַבֵּ֣י הַ֭גֹּויִם כֶּ֣סֶף וְזָהָ֑ב מַ֝עֲשֵׂ֗ה יְדֵ֣י אָדָֽם׃ </span>
<span class='v PS135_16' data-id='PS135_16'><span class='v-num v-16'>16&nbsp;</span>פֶּֽה־לָ֭הֶם וְלֹ֣א יְדַבֵּ֑רוּ עֵינַ֥יִם לָ֝הֶ֗ם וְלֹ֣א יִרְאֽוּ׃ </span>
<span class='v PS135_17' data-id='PS135_17'><span class='v-num v-17'>17&nbsp;</span>אָזְנַ֣יִם לָ֭הֶם וְלֹ֣א יַאֲזִ֑ינוּ אַ֝֗ף אֵין־יֶשׁ־ר֥וּחַ בְּפִיהֶֽם׃ </span>
<span class='v PS135_18' data-id='PS135_18'><span class='v-num v-18'>18&nbsp;</span>כְּ֭מֹוהֶם יִהְי֣וּ עֹשֵׂיהֶ֑ם כֹּ֭ל אֲשֶׁר־בֹּטֵ֣חַ בָּהֶֽם׃ </span>
<span class='v PS135_19' data-id='PS135_19'><span class='v-num v-19'>19&nbsp;</span>בֵּ֣ית יִ֭שְׂרָאֵל בָּרֲכ֣וּ אֶת־יְהוָ֑ה בֵּ֥ית אַ֝הֲרֹ֗ן בָּרֲכ֥וּ אֶת־יְהוָֽה׃ </span>
<span class='v PS135_20' data-id='PS135_20'><span class='v-num v-20'>20&nbsp;</span>בֵּ֣ית הַ֭לֵּוִי בָּרֲכ֣וּ אֶת־יְהוָ֑ה יִֽרְאֵ֥י יְ֝הוָ֗ה בָּרֲכ֥וּ אֶת־יְהוָֽה׃ </span>
<span class='v PS135_21' data-id='PS135_21'><span class='v-num v-21'>21&nbsp;</span>בָּ֘ר֤וּךְ יְהוָ֨ה ׀ מִצִּיֹּ֗ון שֹׁ֘כֵ֤ן יְֽרוּשָׁלָ֗͏ִם הַֽלְלוּ־יָֽהּ׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS134.html'>&#9664;</a>
<a class='home' href='index.html'>&#9776;</a>
<a class='next' href='PS136.html'>&#9654;</a>
</div></div>
</body></html>
