<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 25</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 25 </a>
<a class='prev' href='PS24.html'> &#9664; </a>
<a class='next' href='PS26.html'> &#9654; </a>
</div></div>
<div class='chapter section PS25 hbo PS ezra_sil' dir='rtl' data-id='PS25' data-nextid='PS26' data-previd='PS24' lang='hbo'> 

<div class='c'> 25</div>
<div class='p'>
<span class='v PS25_1' data-id='PS25_1'><span class='verse1 v-num v-1'>1&nbsp;</span>לְדָוִ֡ד אֵלֶ֥יךָ יְ֝הוָ֗ה נַפְשִׁ֥י אֶשָּֽׂא׃ </span>
<span class='v PS25_2' data-id='PS25_2'><span class='v-num v-2'>2&nbsp;</span>אֱ‍ֽלֹהַ֗י בְּךָ֣ בָ֭טַחְתִּי אַל־אֵבֹ֑ושָׁה אַל־יַֽעַלְצ֖וּ אֹיְבַ֣י לִֽי׃ </span>
<span class='v PS25_3' data-id='PS25_3'><span class='v-num v-3'>3&nbsp;</span>גַּ֣ם כָּל־קֹ֭וֶיךָ לֹ֣א יֵבֹ֑שׁוּ יֵ֝בֹ֗שׁוּ הַבֹּוגְדִ֥ים רֵיקָֽם׃ </span>
<span class='v PS25_4' data-id='PS25_4'><span class='v-num v-4'>4&nbsp;</span>דְּרָכֶ֣יךָ יְ֭הוָה הֹודִיעֵ֑נִי אֹ֖רְחֹותֶ֣יךָ לַמְּדֵֽנִי׃ </span>
<span class='v PS25_5' data-id='PS25_5'><span class='v-num v-5'>5&nbsp;</span>הַדְרִ֘יכֵ֤נִי בַאֲמִתֶּ֨ךָ ׀ וְֽלַמְּדֵ֗נִי כִּֽי־אַ֭תָּה אֱלֹהֵ֣י יִשְׁעִ֑י אֹותְךָ֥ קִ֝וִּ֗יתִי כָּל־הַיֹּֽום׃ </span>
<span class='v PS25_6' data-id='PS25_6'><span class='v-num v-6'>6&nbsp;</span>זְכֹר־רַחֲמֶ֣יךָ יְ֭הוָה וַחֲסָדֶ֑יךָ כִּ֖י מֵעֹולָ֣ם הֵֽמָּה׃ </span>
<span class='v PS25_7' data-id='PS25_7'><span class='v-num v-7'>7&nbsp;</span>חַטֹּ֤אות נְעוּרַ֨י ׀ וּפְשָׁעַ֗י אַל־תִּ֫זְכֹּ֥ר כְּחַסְדְּךָ֥ זְכָר־לִי־אַ֑תָּה לְמַ֖עַן טוּבְךָ֣ יְהוָֽה׃ </span>
<span class='v PS25_8' data-id='PS25_8'><span class='v-num v-8'>8&nbsp;</span>טֹוב־וְיָשָׁ֥ר יְהוָ֑ה עַל־כֵּ֤ן יֹורֶ֖ה חַטָּאִ֣ים בַּדָּֽרֶךְ׃ </span>
<span class='v PS25_9' data-id='PS25_9'><span class='v-num v-9'>9&nbsp;</span>יַדְרֵ֣ךְ עֲ֭נָוִים בַּמִּשְׁפָּ֑ט וִֽילַמֵּ֖ד עֲנָוִ֣ים דַּרְכֹּֽו׃ </span>
<span class='v PS25_10' data-id='PS25_10'><span class='v-num v-10'>10&nbsp;</span>כָּל־אָרְחֹ֣ות יְ֭הוָה חֶ֣סֶד וֶאֱמֶ֑ת לְנֹצְרֵ֥י בְ֝רִיתֹ֗ו וְעֵדֹתָֽיו׃ </span>
<span class='v PS25_11' data-id='PS25_11'><span class='v-num v-11'>11&nbsp;</span>לְמַֽעַן־שִׁמְךָ֥ יְהוָ֑ה וְֽסָלַחְתָּ֥ לַ֝עֲוֹנִ֗י כִּ֣י רַב־הֽוּא׃ </span>
<span class='v PS25_12' data-id='PS25_12'><span class='v-num v-12'>12&nbsp;</span>מִי־זֶ֣ה הָ֭אִישׁ יְרֵ֣א יְהוָ֑ה יֹ֝ורֶ֗נּוּ בְּדֶ֣רֶךְ יִבְחָֽר׃ </span>
<span class='v PS25_13' data-id='PS25_13'><span class='v-num v-13'>13&nbsp;</span>נַ֭פְשֹׁו בְּטֹ֣וב תָּלִ֑ין וְ֝זַרְעֹ֗ו יִ֣ירַשׁ אָֽרֶץ׃ </span>
<span class='v PS25_14' data-id='PS25_14'><span class='v-num v-14'>14&nbsp;</span>סֹ֣וד יְ֭הוָה לִירֵאָ֑יו וּ֝בְרִיתֹ֗ו לְהֹודִיעָֽם׃ </span>
<span class='v PS25_15' data-id='PS25_15'><span class='v-num v-15'>15&nbsp;</span>עֵינַ֣י תָּ֭מִיד אֶל־יְהוָ֑ה כִּ֤י הֽוּא־יֹוצִ֖יא מֵרֶ֣שֶׁת רַגְלָֽי׃ </span>
<span class='v PS25_16' data-id='PS25_16'><span class='v-num v-16'>16&nbsp;</span>פְּנֵה־אֵלַ֥י וְחָנֵּ֑נִי כִּֽי־יָחִ֖יד וְעָנִ֣י אָֽנִי׃ </span>
<span class='v PS25_17' data-id='PS25_17'><span class='v-num v-17'>17&nbsp;</span>צָרֹ֣ות לְבָבִ֣י הִרְחִ֑יבוּ מִ֝מְּצֽוּקֹותַ֗י הֹוצִיאֵֽנִי׃ </span>
<span class='v PS25_18' data-id='PS25_18'><span class='v-num v-18'>18&nbsp;</span>רְאֵ֣ה עָ֭נְיִי וַעֲמָלִ֑י וְ֝שָׂ֗א לְכָל־חַטֹּאותָֽי׃ </span>
<span class='v PS25_19' data-id='PS25_19'><span class='v-num v-19'>19&nbsp;</span>רְאֵֽה־אֹויְבַ֥י כִּי־רָ֑בּוּ וְשִׂנְאַ֖ת חָמָ֣ס שְׂנֵאֽוּנִי׃ </span>
<span class='v PS25_20' data-id='PS25_20'><span class='v-num v-20'>20&nbsp;</span>שָׁמְרָ֣ה נַ֭פְשִׁי וְהַצִּילֵ֑נִי אַל־אֵ֝בֹ֗ושׁ כִּֽי־חָסִ֥יתִי בָֽךְ׃ </span>
<span class='v PS25_21' data-id='PS25_21'><span class='v-num v-21'>21&nbsp;</span>תֹּם־וָיֹ֥שֶׁר יִצְּר֑וּנִי כִּ֝֗י קִוִּיתִֽיךָ׃ </span>
<span class='v PS25_22' data-id='PS25_22'><span class='v-num v-22'>22&nbsp;</span>פְּדֵ֣ה אֱ֭לֹהִים אֶת־יִשְׂרָאֵ֑ל מִ֝כֹּ֗ל צָֽרֹותָיו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS24.html'>&#9664;</a>
<a class='home' href='index.html'>&#9776;</a>
<a class='next' href='PS26.html'>&#9654;</a>
</div></div>
</body></html>
