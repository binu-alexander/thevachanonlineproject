<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש אִיּוֹב 19</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='JB.html'> אִיּוֹב 19 </a>
<a class='prev' href='JB18.html'> &#9664; </a>
<a class='next' href='JB20.html'> &#9654; </a>
</div></div>
<div class='chapter section JB19 hbo JB ezra_sil' dir='rtl' data-id='JB19' data-nextid='JB20' data-previd='JB18' lang='hbo'> 

<div class='c'>19</div>
<div class='p'>
<span class='v JB19_1' data-id='JB19_1'><span class='verse1 v-num v-1'>1&nbsp;</span>וַיַּ֥עַן אִיֹּ֗וב וַיֹּאמַֽר׃ </span>
<span class='v JB19_2' data-id='JB19_2'><span class='v-num v-2'>2&nbsp;</span>עַד־אָ֭נָה תֹּוגְי֣וּן נַפְשִׁ֑י וּֽתְדַכְּאוּנַ֥נִי בְמִלִּֽים׃ </span>
<span class='v JB19_3' data-id='JB19_3'><span class='v-num v-3'>3&nbsp;</span>זֶ֤ה עֶ֣שֶׂר פְּ֭עָמִים תַּכְלִימ֑וּנִי לֹֽא־תֵ֝בֹ֗שׁוּ תַּהְכְּרוּ־לִֽי׃ </span>
<span class='v JB19_4' data-id='JB19_4'><span class='v-num v-4'>4&nbsp;</span>וְאַף־אָמְנָ֥ם שָׁגִ֑יתִי אִ֝תִּ֗י תָּלִ֥ין מְשׁוּגָתִֽי׃ </span>
<span class='v JB19_5' data-id='JB19_5'><span class='v-num v-5'>5&nbsp;</span>אִם־אָ֭מְנָם עָלַ֣י תַּגְדִּ֑ילוּ וְתֹוכִ֥יחוּ עָ֝לַ֗י חֶרְפָּתִּֽי׃ </span>
<span class='v JB19_6' data-id='JB19_6'><span class='v-num v-6'>6&nbsp;</span>דְּֽעוּ־אֵ֭פֹו כִּי־אֱלֹ֣והַּ עִוְּתָ֑נִי וּ֝מְצוּדֹ֗ו עָלַ֥י הִקִּֽיף׃ </span>
<span class='v JB19_7' data-id='JB19_7'><span class='v-num v-7'>7&nbsp;</span>הֵ֤ן אֶצְעַ֣ק חָ֭מָס וְלֹ֣א אֵעָנֶ֑ה אֲ֝שַׁוַּ֗ע וְאֵ֣ין מִשְׁפָּֽט׃ </span>
<span class='v JB19_8' data-id='JB19_8'><span class='v-num v-8'>8&nbsp;</span>אָרְחִ֣י גָ֭דַר וְלֹ֣א אֶעֱבֹ֑ור וְעַ֥ל נְ֝תִיבֹותַ֗י חֹ֣שֶׁךְ יָשִֽׂים׃ </span>
<span class='v JB19_9' data-id='JB19_9'><span class='v-num v-9'>9&nbsp;</span>כְּ֭בֹודִי מֵעָלַ֣י הִפְשִׁ֑יט וַ֝יָּ֗סַר עֲטֶ֣רֶת רֹאשִֽׁי׃ </span>
<span class='v JB19_10' data-id='JB19_10'><span class='v-num v-10'>10&nbsp;</span>יִתְּצֵ֣נִי סָ֭בִיב וָאֵלַ֑ךְ וַיַּסַּ֥ע כָּ֝עֵ֗ץ תִּקְוָתִֽי׃ </span>
<span class='v JB19_11' data-id='JB19_11'><span class='v-num v-11'>11&nbsp;</span>וַיַּ֣חַר עָלַ֣י אַפֹּ֑ו וַיַּחְשְׁבֵ֖נִי לֹ֣ו כְצָרָֽיו׃ </span>
<span class='v JB19_12' data-id='JB19_12'><span class='v-num v-12'>12&nbsp;</span>יַ֤חַד ׀ יָ֘בֹ֤אוּ גְדוּדָ֗יו וַיָּסֹ֣לּוּ עָלַ֣י דַּרְכָּ֑ם וַיַּחֲנ֖וּ סָבִ֣יב לְאָהֳלִֽי׃ </span>
<span class='v JB19_13' data-id='JB19_13'><span class='v-num v-13'>13&nbsp;</span>אַ֭חַי מֵעָלַ֣י הִרְחִ֑יק וְ֝יֹדְעַ֗י אַךְ־זָ֥רוּ מִמֶּֽנִּי׃ </span>
<span class='v JB19_14' data-id='JB19_14'><span class='v-num v-14'>14&nbsp;</span>חָדְל֥וּ קְרֹובָ֑י וּֽמְיֻדָּעַ֥י שְׁכֵחֽוּנִי׃ </span>
<span class='v JB19_15' data-id='JB19_15'><span class='v-num v-15'>15&nbsp;</span>גָּ֘רֵ֤י בֵיתִ֣י וְ֭אַמְהֹתַי לְזָ֣ר תַּחְשְׁבֻ֑נִי נָ֝כְרִ֗י הָיִ֥יתִי בְעֵינֵיהֶֽם׃ </span>
<span class='v JB19_16' data-id='JB19_16'><span class='v-num v-16'>16&nbsp;</span>לְעַבְדִּ֣י קָ֭רָאתִי וְלֹ֣א יַעֲנֶ֑ה בְּמֹו־פִ֝֗י אֶתְחַנֶּן־לֹֽו׃ </span>
<span class='v JB19_17' data-id='JB19_17'><span class='v-num v-17'>17&nbsp;</span>ר֭וּחִֽי זָ֣רָה לְאִשְׁתִּ֑י וְ֝חַנֹּתִ֗י לִבְנֵ֥י בִטְנִֽי׃ </span>
<span class='v JB19_18' data-id='JB19_18'><span class='v-num v-18'>18&nbsp;</span>גַּם־עֲ֭וִילִים מָ֣אֲסוּ בִ֑י אָ֝ק֗וּמָה וַיְדַבְּרוּ־בִֽי׃ </span>
<span class='v JB19_19' data-id='JB19_19'><span class='v-num v-19'>19&nbsp;</span>תִּֽ֭עֲבוּנִי כָּל־מְתֵ֣י סֹודִ֑י וְזֶֽה־אָ֝הַ֗בְתִּי נֶהְפְּכוּ־בִֽי׃ </span>
<span class='v JB19_20' data-id='JB19_20'><span class='v-num v-20'>20&nbsp;</span>בְּעֹורִ֣י וּ֭בִבְשָׂרִי דָּבְקָ֣ה עַצְמִ֑י וָ֝אֶתְמַלְּטָ֗ה בְּעֹ֣ור שִׁנָּֽי׃ </span>
<span class='v JB19_21' data-id='JB19_21'><span class='v-num v-21'>21&nbsp;</span>חָנֻּ֬נִי חָנֻּ֣נִי אַתֶּ֣ם רֵעָ֑י כִּ֥י יַד־אֱ֝לֹ֗והַּ נָ֣גְעָה בִּֽי׃ </span>
<span class='v JB19_22' data-id='JB19_22'><span class='v-num v-22'>22&nbsp;</span>לָ֭מָּה תִּרְדְּפֻ֣נִי כְמֹו־אֵ֑ל וּ֝מִבְּשָׂרִ֗י לֹ֣א תִשְׂבָּֽעוּ׃ </span>
<span class='v JB19_23' data-id='JB19_23'><span class='v-num v-23'>23&nbsp;</span>מִֽי־יִתֵּ֣ן אֵ֭פֹו וְיִכָּתְב֣וּן מִלָּ֑י מִֽי־יִתֵּ֖ן בַּסֵּ֣פֶר וְיֻחָֽקוּ׃ </span>
<span class='v JB19_24' data-id='JB19_24'><span class='v-num v-24'>24&nbsp;</span>בְּעֵט־בַּרְזֶ֥ל וְעֹפָ֑רֶת לָ֝עַ֗ד בַּצּ֥וּר יֵחָצְבֽוּן׃ </span>
<span class='v JB19_25' data-id='JB19_25'><span class='v-num v-25'>25&nbsp;</span>וַאֲנִ֣י יָ֭דַעְתִּי גֹּ֣אֲלִי חָ֑י וְ֝אַחֲרֹ֗ון עַל־עָפָ֥ר יָקֽוּם׃ </span>
<span class='v JB19_26' data-id='JB19_26'><span class='v-num v-26'>26&nbsp;</span>וְאַחַ֣ר עֹ֖ורִֽי נִקְּפוּ־זֹ֑את וּ֝מִבְּשָׂרִ֗י אֶֽחֱזֶ֥ה אֱלֹֽוהַּ׃ </span>
<span class='v JB19_27' data-id='JB19_27'><span class='v-num v-27'>27&nbsp;</span>אֲשֶׁ֤ר אֲנִ֨י ׀ אֶֽחֱזֶה־לִּ֗י וְעֵינַ֣י רָא֣וּ וְלֹא־זָ֑ר כָּל֖וּ כִלְיֹתַ֣י בְּחֵקִֽי׃ </span>
<span class='v JB19_28' data-id='JB19_28'><span class='v-num v-28'>28&nbsp;</span>כִּ֣י תֹ֖אמְרוּ מַה־נִּרְדָּף־לֹ֑ו וְשֹׁ֥רֶשׁ דָּ֝בָ֗ר נִמְצָא־בִֽי׃ </span>
<span class='v JB19_29' data-id='JB19_29'><span class='v-num v-29'>29&nbsp;</span>גּ֤וּרוּ לָכֶ֨ם ׀ מִפְּנֵי־חֶ֗רֶב כִּֽי־חֵ֭מָה עֲוֹנֹ֣ות חָ֑רֶב לְמַ֖עַן תֵּדְע֣וּן *שַׁדִּין (שַׁדּֽוּן)׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='JB18.html'>&#9664;</a>
<a class='home' href='index.html'>&#9776;</a>
<a class='next' href='JB20.html'>&#9654;</a>
</div></div>
</body></html>
