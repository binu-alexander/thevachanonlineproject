<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 1</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 1 </a>
<a class='prev' href='PS150.html'> &#9664; </a>
<a class='next' href='PR2.html'> &#9654; </a>
</div></div>
<div class='chapter section PR1 hbo PR ezra_sil' dir='rtl' data-id='PR1' data-nextid='PR2' data-previd='PS150' lang='hbo'><br><div class='mt'>מִשְׁלֵי  
</div>
<div class='c'>1</div>
<div class='p'>
<span class='v PR1_1' data-id='PR1_1'><span class='verse1 v-num v-1'>1&nbsp;</span>מִ֭שְׁלֵי שְׁלֹמֹ֣ה בֶן־דָּוִ֑ד מֶ֝֗לֶךְ יִשְׂרָאֵֽל׃ </span>
<span class='v PR1_2' data-id='PR1_2'><span class='v-num v-2'>2&nbsp;</span>לָדַ֣עַת חָכְמָ֣ה וּמוּסָ֑ר לְ֝הָבִ֗ין אִמְרֵ֥י בִינָֽה׃ </span>
<span class='v PR1_3' data-id='PR1_3'><span class='v-num v-3'>3&nbsp;</span>לָ֭קַחַת מוּסַ֣ר הַשְׂכֵּ֑ל צֶ֥דֶק וּ֝מִשְׁפָּ֗ט וּמֵישָׁרִֽים׃ </span>
<span class='v PR1_4' data-id='PR1_4'><span class='v-num v-4'>4&nbsp;</span>לָתֵ֣ת לִפְתָאיִ֣ם עָרְמָ֑ה לְ֝נַ֗עַר דַּ֣עַת וּמְזִמָּֽה׃ </span>
<span class='v PR1_5' data-id='PR1_5'><span class='v-num v-5'>5&nbsp;</span>יִשְׁמַ֣ע חָ֭כָם וְיֹ֣וסֶף לֶ֑קַח וְ֝נָבֹ֗ון תַּחְבֻּלֹ֥ות יִקְנֶֽה׃ </span>
<span class='v PR1_6' data-id='PR1_6'><span class='v-num v-6'>6&nbsp;</span>לְהָבִ֣ין מָ֭שָׁל וּמְלִיצָ֑ה דִּבְרֵ֥י חֲ֝כָמִ֗ים וְחִידֹתָֽם׃ </span>
<span class='v PR1_7' data-id='PR1_7'><span class='v-num v-7'>7&nbsp;</span>יִרְאַ֣ת יְ֭הוָה רֵאשִׁ֣ית דָּ֑עַת חָכְמָ֥ה וּ֝מוּסָ֗ר אֱוִילִ֥ים בָּֽזוּ׃ פ </span>
<span class='v PR1_8' data-id='PR1_8'><span class='v-num v-8'>8&nbsp;</span>שְׁמַ֣ע בְּ֭נִי מוּסַ֣ר אָבִ֑יךָ וְאַל־תִּ֝טֹּ֗שׁ תֹּורַ֥ת אִמֶּֽךָ׃ </span>
<span class='v PR1_9' data-id='PR1_9'><span class='v-num v-9'>9&nbsp;</span>כִּ֤י ׀ לִוְיַ֤ת חֵ֓ן הֵ֬ם לְרֹאשֶׁ֑ךָ וַ֝עֲנָקִ֗ים לְגַרְגְּרֹתֶֽיךָ׃ </span>
<span class='v PR1_10' data-id='PR1_10'><span class='v-num v-10'>10&nbsp;</span>בְּנִ֡י אִם־יְפַתּ֥וּךָ חַ֝טָּאִ֗ים אַל־תֹּבֵֽא׃ </span>
<span class='v PR1_11' data-id='PR1_11'><span class='v-num v-11'>11&nbsp;</span>אִם־יֹאמְרוּ֮ לְכָ֪ה אִ֫תָּ֥נוּ נֶאֶרְבָ֥ה לְדָ֑ם נִצְפְּנָ֖ה לְנָקִ֣י חִנָּֽם׃ </span>
<span class='v PR1_12' data-id='PR1_12'><span class='v-num v-12'>12&nbsp;</span>נִ֭בְלָעֵם כִּשְׁאֹ֣ול חַיִּ֑ים וּ֝תְמִימִ֗ים כְּיֹ֣ורְדֵי בֹֽור׃ </span>
<span class='v PR1_13' data-id='PR1_13'><span class='v-num v-13'>13&nbsp;</span>כָּל־הֹ֣ון יָקָ֣ר נִמְצָ֑א נְמַלֵּ֖א בָתֵּ֣ינוּ שָׁלָֽל׃ </span>
<span class='v PR1_14' data-id='PR1_14'><span class='v-num v-14'>14&nbsp;</span>גֹּ֭ורָ֣לְךָ תַּפִּ֣יל בְּתֹוכֵ֑נוּ כִּ֥יס אֶ֝חָ֗ד יִהְיֶ֥ה לְכֻלָּֽנוּ׃ </span>
<span class='v PR1_15' data-id='PR1_15'><span class='v-num v-15'>15&nbsp;</span>בְּנִ֗י אַל־תֵּלֵ֣ךְ בְּדֶ֣רֶךְ אִתָּ֑ם מְנַ֥ע רַ֝גְלְךָ֗ מִנְּתִיבָתָֽם׃ </span>
<span class='v PR1_16' data-id='PR1_16'><span class='v-num v-16'>16&nbsp;</span>כִּ֣י רַ֭גְלֵיהֶם לָרַ֣ע יָר֑וּצוּ וִֽ֝ימַהֲר֗וּ לִשְׁפָּךְ־דָּֽם׃ </span>
<span class='v PR1_17' data-id='PR1_17'><span class='v-num v-17'>17&nbsp;</span>כִּֽי־חִ֭נָּם מְזֹרָ֣ה הָרָ֑שֶׁת בְּ֝עֵינֵ֗י כָל־בַּ֥עַל כָּנָֽף׃ </span>
<span class='v PR1_18' data-id='PR1_18'><span class='v-num v-18'>18&nbsp;</span>וְ֭הֵם לְדָמָ֣ם יֶאֱרֹ֑בוּ יִ֝צְפְּנ֗וּ לְנַפְשֹׁתָֽם׃ </span>
<span class='v PR1_19' data-id='PR1_19'><span class='v-num v-19'>19&nbsp;</span>כֵּ֗ן אָ֭רְחֹות כָּל־בֹּ֣צֵֽעַ בָּ֑צַע אֶת־נֶ֖פֶשׁ בְּעָלָ֣יו יִקָּֽח׃ פ </span>
<span class='v PR1_20' data-id='PR1_20'><span class='v-num v-20'>20&nbsp;</span>חָ֭כְמֹות בַּח֣וּץ תָּרֹ֑נָּה בָּ֝רְחֹבֹ֗ות תִּתֵּ֥ן קֹולָֽהּ׃ </span>
<span class='v PR1_21' data-id='PR1_21'><span class='v-num v-21'>21&nbsp;</span>בְּרֹ֥אשׁ הֹמִיֹּ֗ות תִּ֫קְרָ֥א בְּפִתְחֵ֖י שְׁעָרִ֥ים בָּעִ֗יר אֲמָרֶ֥יהָ תֹאמֵֽר׃ </span>
<span class='v PR1_22' data-id='PR1_22'><span class='v-num v-22'>22&nbsp;</span>עַד־מָתַ֣י ׀ פְּתָיִם֮ תְּֽאֵהֲב֫וּ פֶ֥תִי וְלֵצִ֗ים לָ֭צֹון חָמְד֣וּ לָהֶ֑ם וּ֝כְסִילִ֗ים יִשְׂנְאוּ־דָֽעַת׃ </span>
<span class='v PR1_23' data-id='PR1_23'><span class='v-num v-23'>23&nbsp;</span>תָּשׁ֗וּבוּ לְֽתֹ֫וכַחְתִּ֥י הִנֵּ֤ה אַבִּ֣יעָה לָכֶ֣ם רוּחִ֑י אֹודִ֖יעָה דְבָרַ֣י אֶתְכֶֽם׃ </span>
<span class='v PR1_24' data-id='PR1_24'><span class='v-num v-24'>24&nbsp;</span>יַ֣עַן קָ֭רָאתִי וַתְּמָאֵ֑נוּ נָטִ֥יתִי יָ֝דִ֗י וְאֵ֣ין מַקְשִֽׁיב׃ </span>
<span class='v PR1_25' data-id='PR1_25'><span class='v-num v-25'>25&nbsp;</span>וַתִּפְרְע֥וּ כָל־עֲצָתִ֑י וְ֝תֹוכַחְתִּ֗י לֹ֣א אֲבִיתֶֽם׃ </span>
<span class='v PR1_26' data-id='PR1_26'><span class='v-num v-26'>26&nbsp;</span>גַּם־אֲ֭נִי בְּאֵידְכֶ֣ם אֶשְׂחָ֑ק אֶ֝לְעַ֗ג בְּבֹ֣א פַחְדְּכֶֽם׃ </span>
<span class='v PR1_27' data-id='PR1_27'><span class='v-num v-27'>27&nbsp;</span>בְּבֹ֤א *כְשַׁאֲוָה (כְשֹׁואָ֨ה ׀) פַּחְדְּכֶ֗ם וְֽ֭אֵידְכֶם כְּסוּפָ֣ה יֶאֱתֶ֑ה בְּבֹ֥א עֲ֝לֵיכֶ֗ם צָרָ֥ה וְצוּקָֽה׃ </span>
<span class='v PR1_28' data-id='PR1_28'><span class='v-num v-28'>28&nbsp;</span>אָ֣ז יִ֭קְרָאֻנְנִי וְלֹ֣א אֶֽעֱנֶ֑ה יְ֝שַׁחֲרֻ֗נְנִי וְלֹ֣א יִמְצָאֻֽנְנִי׃ </span>
<span class='v PR1_29' data-id='PR1_29'><span class='v-num v-29'>29&nbsp;</span>תַּ֭חַת כִּי־שָׂ֣נְאוּ דָ֑עַת וְיִרְאַ֥ת יְ֝הֹוָ֗ה לֹ֣א בָחָֽרוּ׃ </span>
<span class='v PR1_30' data-id='PR1_30'><span class='v-num v-30'>30&nbsp;</span>לֹא־אָב֥וּ לַעֲצָתִ֑י נָ֝אֲצ֗וּ כָּל־תֹּוכַחְתִּֽי׃ </span>
<span class='v PR1_31' data-id='PR1_31'><span class='v-num v-31'>31&nbsp;</span>וְֽ֭יֹאכְלוּ מִפְּרִ֣י דַרְכָּ֑ם וּֽמִמֹּעֲצֹ֖תֵיהֶ֣ם יִשְׂבָּֽעוּ׃ </span>
<span class='v PR1_32' data-id='PR1_32'><span class='v-num v-32'>32&nbsp;</span>כִּ֤י מְשׁוּבַ֣ת פְּתָיִ֣ם תַּֽהַרְגֵ֑ם וְשַׁלְוַ֖ת כְּסִילִ֣ים תְּאַבְּדֵֽם׃ </span>
<span class='v PR1_33' data-id='PR1_33'><span class='v-num v-33'>33&nbsp;</span>וְשֹׁמֵ֣עַֽ לִ֭י יִשְׁכָּן־בֶּ֑טַח וְ֝שַׁאֲנַ֗ן מִפַּ֥חַד רָעָֽה׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS150.html'>&#9664;</a>
<a class='home' href='index.html'>&#9776;</a>
<a class='next' href='PR2.html'>&#9654;</a>
</div></div>
</body></html>
