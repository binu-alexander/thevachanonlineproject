<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 21</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 21 </a>
<a class='prev' href='PR20.html'> &#9664; </a>
<a class='next' href='PR22.html'> &#9654; </a>
</div></div>
<div class='chapter section PR21 hbo PR ezra_sil' dir='rtl' data-id='PR21' data-nextid='PR22' data-previd='PR20' lang='hbo'> 

<br><div class='c'>21</div>
<div class='p'>
<span class='v PR21_1' data-id='PR21_1'><span class='verse1 v-num v-1'>1&nbsp;</span>פַּלְגֵי־מַ֣יִם לֶב־מֶ֭לֶךְ בְּיַד־יְהוָ֑ה עַֽל־כָּל־אֲשֶׁ֖ר יַחְפֹּ֣ץ יַטֶּֽנּוּ׃ </span>
<span class='v PR21_2' data-id='PR21_2'><span class='v-num v-2'>2&nbsp;</span>כָּֽל־דֶּרֶךְ־אִ֭ישׁ יָשָׁ֣ר בְּעֵינָ֑יו וְתֹכֵ֖ן לִבֹּ֣ות יְהוָֽה׃ </span>
<span class='v PR21_3' data-id='PR21_3'><span class='v-num v-3'>3&nbsp;</span>עֲ֭שֹׂה צְדָקָ֣ה וּמִשְׁפָּ֑ט נִבְחָ֖ר לַיהוָ֣ה מִזָּֽבַח׃ </span>
<span class='v PR21_4' data-id='PR21_4'><span class='v-num v-4'>4&nbsp;</span>רוּם־עֵ֭ינַיִם וּרְחַב־לֵ֑ב נִ֖ר רְשָׁעִ֣ים חַטָּֽאת׃ </span>
<span class='v PR21_5' data-id='PR21_5'><span class='v-num v-5'>5&nbsp;</span>מַחְשְׁבֹ֣ות חָ֭רוּץ אַךְ־לְמֹותָ֑ר וְכָל־אָ֝֗ץ אַךְ־לְמַחְסֹֽור׃ </span>
<span class='v PR21_6' data-id='PR21_6'><span class='v-num v-6'>6&nbsp;</span>פֹּ֣עַל אֹ֭וצָרֹות בִּלְשֹׁ֣ון שָׁ֑קֶר הֶ֥בֶל נִ֝דָּ֗ף מְבַקְשֵׁי־מָֽוֶת׃ </span>
<span class='v PR21_7' data-id='PR21_7'><span class='v-num v-7'>7&nbsp;</span>שֹׁד־רְשָׁעִ֥ים יְגֹורֵ֑ם כִּ֥י מֵ֝אֲנ֗וּ לַעֲשֹׂ֥ות מִשְׁפָּֽט׃ </span>
<span class='v PR21_8' data-id='PR21_8'><span class='v-num v-8'>8&nbsp;</span>הֲפַכְפַּ֬ךְ דֶּ֣רֶךְ אִ֣ישׁ וָזָ֑ר וְ֝זַ֗ךְ יָשָׁ֥ר פָּעֳלֹֽו׃ </span>
<span class='v PR21_9' data-id='PR21_9'><span class='v-num v-9'>9&nbsp;</span>טֹ֗וב לָשֶׁ֥בֶת עַל־פִּנַּת־גָּ֑ג מֵאֵ֥שֶׁת מִ֝דְיָנִ֗ים וּבֵ֥ית חָֽבֶר׃ </span>
<span class='v PR21_10' data-id='PR21_10'><span class='v-num v-10'>10&nbsp;</span>נֶ֣פֶשׁ רָ֭שָׁע אִוְּתָה־רָ֑ע לֹא־יֻחַ֖ן בְּעֵינָ֣יו רֵעֵֽהוּ׃ </span>
<span class='v PR21_11' data-id='PR21_11'><span class='v-num v-11'>11&nbsp;</span>בַּעְנָשׁ־לֵ֭ץ יֶחְכַּם־פֶּ֑תִי וּבְהַשְׂכִּ֥יל לְ֝חָכָ֗ם יִקַּח־דָּֽעַת׃ </span>
<span class='v PR21_12' data-id='PR21_12'><span class='v-num v-12'>12&nbsp;</span>מַשְׂכִּ֣יל צַ֭דִּיק לְבֵ֣ית רָשָׁ֑ע מְסַלֵּ֖ף רְשָׁעִ֣ים לָרָֽע׃ </span>
<span class='v PR21_13' data-id='PR21_13'><span class='v-num v-13'>13&nbsp;</span>אֹטֵ֣ם אָ֭זְנֹו מִזַּעֲקַת־דָּ֑ל גַּֽם־ה֥וּא יִ֝קְרָ֗א וְלֹ֣א יֵעָנֶֽה׃ </span>
<span class='v PR21_14' data-id='PR21_14'><span class='v-num v-14'>14&nbsp;</span>מַתָּ֣ן בַּ֭סֵּתֶר יִכְפֶּה־אָ֑ף וְשֹׁ֥חַד בַּ֝חֵ֗ק חֵמָ֥ה עַזָּֽה׃ </span>
<span class='v PR21_15' data-id='PR21_15'><span class='v-num v-15'>15&nbsp;</span>שִׂמְחָ֣ה לַ֭צַּדִּיק עֲשֹׂ֣ות מִשְׁפָּ֑ט וּ֝מְחִתָּ֗ה לְפֹ֣עֲלֵי אָֽוֶן׃ </span>
<span class='v PR21_16' data-id='PR21_16'><span class='v-num v-16'>16&nbsp;</span>אָדָ֗ם תֹּ֭ועֶה מִדֶּ֣רֶךְ הַשְׂכֵּ֑ל בִּקְהַ֖ל רְפָאִ֣ים יָנֽוּחַ׃ </span>
<span class='v PR21_17' data-id='PR21_17'><span class='v-num v-17'>17&nbsp;</span>אִ֣ישׁ מַ֭חְסֹור אֹהֵ֣ב שִׂמְחָ֑ה אֹהֵ֥ב יַֽיִן־וָ֝שֶׁ֗מֶן לֹ֣א יַעֲשִֽׁיר׃ </span>
<span class='v PR21_18' data-id='PR21_18'><span class='v-num v-18'>18&nbsp;</span>כֹּ֣פֶר לַצַּדִּ֣יק רָשָׁ֑ע וְתַ֖חַת יְשָׁרִ֣ים בֹּוגֵֽד׃ </span>
<span class='v PR21_19' data-id='PR21_19'><span class='v-num v-19'>19&nbsp;</span>טֹ֗וב שֶׁ֥בֶת בְּאֶֽרֶץ־מִדְבָּ֑ר מֵאֵ֖שֶׁת *מְדֹונִים (מִדְיָנִ֣ים) וָכָֽעַס׃ </span>
<span class='v PR21_20' data-id='PR21_20'><span class='v-num v-20'>20&nbsp;</span>אֹוצָ֤ר ׀ נֶחְמָ֣ד וָ֭שֶׁמֶן בִּנְוֵ֣ה חָכָ֑ם וּכְסִ֖יל אָדָ֣ם יְבַלְּעֶֽנּוּ׃ </span>
<span class='v PR21_21' data-id='PR21_21'><span class='v-num v-21'>21&nbsp;</span>רֹ֭דֵף צְדָקָ֣ה וָחָ֑סֶד יִמְצָ֥א חַ֝יִּ֗ים צְדָקָ֥ה וְכָבֹֽוד׃ </span>
<span class='v PR21_22' data-id='PR21_22'><span class='v-num v-22'>22&nbsp;</span>עִ֣יר גִּ֭בֹּרִים עָלָ֣ה חָכָ֑ם וַ֝יֹּ֗רֶד עֹ֣ז מִבְטֶחָֽה׃ </span>
<span class='v PR21_23' data-id='PR21_23'><span class='v-num v-23'>23&nbsp;</span>שֹׁמֵ֣ר פִּ֭יו וּלְשֹׁונֹ֑ו שֹׁמֵ֖ר מִצָּרֹ֣ות נַפְשֹֽׁו׃ </span>
<span class='v PR21_24' data-id='PR21_24'><span class='v-num v-24'>24&nbsp;</span>זֵ֣ד יָ֭הִיר לֵ֣ץ שְׁמֹ֑ו עֹ֝ושֶׂ֗ה בְּעֶבְרַ֥ת זָדֹֽון׃ </span>
<span class='v PR21_25' data-id='PR21_25'><span class='v-num v-25'>25&nbsp;</span>תַּאֲוַ֣ת עָצֵ֣ל תְּמִיתֶ֑נּוּ כִּֽי־מֵאֲנ֖וּ יָדָ֣יו לַעֲשֹֽׂות׃ </span>
<span class='v PR21_26' data-id='PR21_26'><span class='v-num v-26'>26&nbsp;</span>כָּל־הַ֭יֹּום הִתְאַוָּ֣ה תַאֲוָ֑ה וְצַדִּ֥יק יִ֝תֵּ֗ן וְלֹ֣א יַחְשֹֽׂךְ׃ </span>
<span class='v PR21_27' data-id='PR21_27'><span class='v-num v-27'>27&nbsp;</span>זֶ֣בַח רְ֭שָׁעִים תֹּועֵבָ֑ה אַ֝֗ף כִּֽי־בְזִמָּ֥ה יְבִיאֶֽנּוּ׃ </span>
<span class='v PR21_28' data-id='PR21_28'><span class='v-num v-28'>28&nbsp;</span>עֵד־כְּזָבִ֥ים יֹאבֵ֑ד וְאִ֥ישׁ שֹׁ֝ומֵ֗עַ לָנֶ֥צַח יְדַבֵּֽר׃ </span>
<span class='v PR21_29' data-id='PR21_29'><span class='v-num v-29'>29&nbsp;</span>הֵעֵ֬ז אִ֣ישׁ רָשָׁ֣ע בְּפָנָ֑יו וְ֝יָשָׁ֗ר ה֤וּא ׀ *יָכִין (יָבִ֬ין) *דְּרָכָיו (דַּרְכֹּֽו)׃ </span>
<span class='v PR21_30' data-id='PR21_30'><span class='v-num v-30'>30&nbsp;</span>אֵ֣ין חָ֭כְמָה וְאֵ֣ין תְּבוּנָ֑ה וְאֵ֥ין עֵ֝צָ֗ה לְנֶ֣גֶד יְהוָֽה׃ פ </span>
<span class='v PR21_31' data-id='PR21_31'><span class='v-num v-31'>31&nbsp;</span>ס֗וּס מ֭וּכָן לְיֹ֣ום מִלְחָמָ֑ה וְ֝לַֽיהוָ֗ה הַתְּשׁוּעָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR20.html'>&#9664;</a>
<a class='home' href='index.html'>&#9776;</a>
<a class='next' href='PR22.html'>&#9654;</a>
</div></div>
</body></html>
