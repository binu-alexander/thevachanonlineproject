<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 26</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 26 </a>
<a class='prev' href='PS25.html'> &#9664; </a>
<a class='next' href='PS27.html'> &#9654; </a>
</div></div>
<div class='chapter section PS26 hbo PS ezra_sil' dir='rtl' data-id='PS26' data-nextid='PS27' data-previd='PS25' lang='hbo'> 

<div class='c'> 26</div>
<div class='p'>
<span class='v PS26_1' data-id='PS26_1'><span class='verse1 v-num v-1'>1&nbsp;</span>לְדָוִ֨ד ׀ שָׁפְטֵ֤נִי יְהוָ֗ה כִּֽי־אֲ֭נִי בְּתֻמִּ֣י הָלַ֑כְתִּי וּבַיהוָ֥ה בָּ֝טַ֗חְתִּי לֹ֣א אֶמְעָֽד׃ </span>
<span class='v PS26_2' data-id='PS26_2'><span class='v-num v-2'>2&nbsp;</span>בְּחָנֵ֣נִי יְהוָ֣ה וְנַסֵּ֑נִי *צְרֹופָה (צָרְפָ֖ה) כִלְיֹותַ֣י וְלִבִּֽי׃ </span>
<span class='v PS26_3' data-id='PS26_3'><span class='v-num v-3'>3&nbsp;</span>כִּֽי־חַ֭סְדְּךָ לְנֶ֣גֶד עֵינָ֑י וְ֝הִתְהַלַּ֗כְתִּי בַּאֲמִתֶּֽךָ׃ </span>
<span class='v PS26_4' data-id='PS26_4'><span class='v-num v-4'>4&nbsp;</span>לֹא־יָ֭שַׁבְתִּי עִם־מְתֵי־שָׁ֑וְא וְעִ֥ם נַ֝עֲלָמִ֗ים לֹ֣א אָבֹֽוא׃ </span>
<span class='v PS26_5' data-id='PS26_5'><span class='v-num v-5'>5&nbsp;</span>שָׂ֭נֵאתִי קְהַ֣ל מְרֵעִ֑ים וְעִם־רְ֝שָׁעִ֗ים לֹ֣א אֵשֵֽׁב׃ </span>
<span class='v PS26_6' data-id='PS26_6'><span class='v-num v-6'>6&nbsp;</span>אֶרְחַ֣ץ בְּנִקָּיֹ֣ון כַּפָּ֑י וַאֲסֹבְבָ֖ה אֶת־מִזְבַּחֲךָ֣ יְהוָֽה׃ </span>
<span class='v PS26_7' data-id='PS26_7'><span class='v-num v-7'>7&nbsp;</span>לַ֭שְׁמִעַ בְּקֹ֣ול תֹּודָ֑ה וּ֝לְסַפֵּ֗ר כָּל־נִפְלְאֹותֶֽיךָ׃ </span>
<span class='v PS26_8' data-id='PS26_8'><span class='v-num v-8'>8&nbsp;</span>יְֽהוָ֗ה אָ֭הַבְתִּי מְעֹ֣ון בֵּיתֶ֑ךָ וּ֝מְקֹ֗ום מִשְׁכַּ֥ן כְּבֹודֶֽךָ׃ </span>
<span class='v PS26_9' data-id='PS26_9'><span class='v-num v-9'>9&nbsp;</span>אַל־תֶּאֱסֹ֣ף עִם־חַטָּאִ֣ים נַפְשִׁ֑י וְעִם־אַנְשֵׁ֖י דָמִ֣ים חַיָּֽי׃ </span>
<span class='v PS26_10' data-id='PS26_10'><span class='v-num v-10'>10&nbsp;</span>אֲשֶׁר־בִּידֵיהֶ֥ם זִמָּ֑ה וִֽ֝ימִינָ֗ם מָ֣לְאָה שֹּֽׁחַד׃ </span>
<span class='v PS26_11' data-id='PS26_11'><span class='v-num v-11'>11&nbsp;</span>וַ֭אֲנִי בְּתֻמִּ֥י אֵלֵ֗ךְ פְּדֵ֣נִי וְחָנֵּֽנִי׃ </span>
<span class='v PS26_12' data-id='PS26_12'><span class='v-num v-12'>12&nbsp;</span>רַ֭גְלִי עָֽמְדָ֣ה בְמִישֹׁ֑ור בְּ֝מַקְהֵלִ֗ים אֲבָרֵ֥ךְ יְהוָֽה׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS25.html'>&#9664;</a>
<a class='home' href='index.html'>&#9776;</a>
<a class='next' href='PS27.html'>&#9654;</a>
</div></div>
</body></html>
