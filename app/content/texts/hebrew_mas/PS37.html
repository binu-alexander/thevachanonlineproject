<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 37</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 37 </a>
<a class='prev' href='PS36.html'> &#9664; </a>
<a class='next' href='PS38.html'> &#9654; </a>
</div></div>
<div class='chapter section PS37 hbo PS ezra_sil' dir='rtl' data-id='PS37' data-nextid='PS38' data-previd='PS36' lang='hbo'> 

<br><div class='c'> 37</div>
<div class='p'>
<span class='v PS37_1' data-id='PS37_1'><span class='verse1 v-num v-1'>1&nbsp;</span>לְדָוִ֨ד ׀ אַל־תִּתְחַ֥ר בַּמְּרֵעִ֑ים אַל־תְּ֝קַנֵּ֗א בְּעֹשֵׂ֥י עַוְלָֽה׃ </span>
<span class='v PS37_2' data-id='PS37_2'><span class='v-num v-2'>2&nbsp;</span>כִּ֣י כֶ֭חָצִיר מְהֵרָ֣ה יִמָּ֑לוּ וּכְיֶ֥רֶק דֶּ֝֗שֶׁא יִבֹּולֽוּן׃ </span>
<span class='v PS37_3' data-id='PS37_3'><span class='v-num v-3'>3&nbsp;</span>בְּטַ֣ח בַּֽ֭יהוָה וַעֲשֵׂה־טֹ֑וב שְׁכָן־אֶ֝֗רֶץ וּרְעֵ֥ה אֱמוּנָֽה׃ </span>
<span class='v PS37_4' data-id='PS37_4'><span class='v-num v-4'>4&nbsp;</span>וְהִתְעַנַּ֥ג עַל־יְהוָ֑ה וְיִֽתֶּן־לְ֝ךָ֗ מִשְׁאֲלֹ֥ת לִבֶּֽךָ׃ </span>
<span class='v PS37_5' data-id='PS37_5'><span class='v-num v-5'>5&nbsp;</span>גֹּ֣ול עַל־יְהוָ֣ה דַּרְכֶּ֑ךָ וּבְטַ֥ח עָ֝לָ֗יו וְה֣וּא יַעֲשֶֽׂה׃ </span>
<span class='v PS37_6' data-id='PS37_6'><span class='v-num v-6'>6&nbsp;</span>וְהֹוצִ֣יא כָאֹ֣ור צִדְקֶ֑ךָ וּ֝מִשְׁפָּטֶ֗ךָ כַּֽצָּהֳרָֽיִם׃ </span>
<span class='v PS37_7' data-id='PS37_7'><span class='v-num v-7'>7&nbsp;</span>דֹּ֤ום ׀ לַיהוָה֮ וְהִתְחֹ֪ולֵ֫ל לֹ֥ו אַל־תִּ֭תְחַר בְּמַצְלִ֣יחַ דַּרְכֹּ֑ו בְּ֝אִ֗ישׁ עֹשֶׂ֥ה מְזִמֹּֽות׃ </span>
<span class='v PS37_8' data-id='PS37_8'><span class='v-num v-8'>8&nbsp;</span>הֶ֣רֶף מֵ֭אַף וַעֲזֹ֣ב חֵמָ֑ה אַל־תִּ֝תְחַ֗ר אַךְ־לְהָרֵֽעַ׃ </span>
<span class='v PS37_9' data-id='PS37_9'><span class='v-num v-9'>9&nbsp;</span>כִּֽי־מְ֭רֵעִים יִכָּרֵת֑וּן וְקֹוֵ֥י יְ֝הוָ֗ה הֵ֣מָּה יִֽירְשׁוּ־אָֽרֶץ׃ </span>
<span class='v PS37_10' data-id='PS37_10'><span class='v-num v-10'>10&nbsp;</span>וְעֹ֣וד מְ֭עַט וְאֵ֣ין רָשָׁ֑ע וְהִתְבֹּונַ֖נְתָּ עַל־מְקֹומֹ֣ו וְאֵינֶֽנּוּ׃ </span>
<span class='v PS37_11' data-id='PS37_11'><span class='v-num v-11'>11&nbsp;</span>וַעֲנָוִ֥ים יִֽירְשׁוּ־אָ֑רֶץ וְ֝הִתְעַנְּג֗וּ עַל־רֹ֥ב שָׁלֹֽום׃ </span>
<span class='v PS37_12' data-id='PS37_12'><span class='v-num v-12'>12&nbsp;</span>זֹמֵ֣ם רָ֭שָׁע לַצַּדִּ֑יק וְחֹרֵ֖ק עָלָ֣יו שִׁנָּֽיו׃ </span>
<span class='v PS37_13' data-id='PS37_13'><span class='v-num v-13'>13&nbsp;</span>אֲדֹנָ֥י יִשְׂחַק־לֹ֑ו כִּֽי־רָ֝אָ֗ה כִּֽי־יָבֹ֥א יֹומֹֽו׃ </span>
<span class='v PS37_14' data-id='PS37_14'><span class='v-num v-14'>14&nbsp;</span>חֶ֤רֶב ׀ פָּֽתְח֣וּ רְשָׁעִים֮ וְדָרְכ֪וּ קַ֫שְׁתָּ֥ם לְ֭הַפִּיל עָנִ֣י וְאֶבְיֹ֑ון לִ֝טְבֹ֗וחַ יִשְׁרֵי־דָֽרֶךְ׃ </span>
<span class='v PS37_15' data-id='PS37_15'><span class='v-num v-15'>15&nbsp;</span>חַ֭רְבָּם תָּבֹ֣וא בְלִבָּ֑ם וְ֝קַשְּׁתֹותָ֗ם תִּשָּׁבַֽרְנָה׃ </span>
<span class='v PS37_16' data-id='PS37_16'><span class='v-num v-16'>16&nbsp;</span>טֹוב־מְ֭עַט לַצַּדִּ֑יק מֵ֝הֲמֹ֗ון רְשָׁעִ֥ים רַבִּֽים׃ </span>
<span class='v PS37_17' data-id='PS37_17'><span class='v-num v-17'>17&nbsp;</span>כִּ֤י זְרֹועֹ֣ות רְ֭שָׁעִים תִּשָּׁבַ֑רְנָה וְסֹומֵ֖ךְ צַדִּיקִ֣ים יְהוָֽה׃ </span>
<span class='v PS37_18' data-id='PS37_18'><span class='v-num v-18'>18&nbsp;</span>יֹודֵ֣עַ יְ֭הוָה יְמֵ֣י תְמִימִ֑ם וְ֝נַחֲלָתָ֗ם לְעֹולָ֥ם תִּהְיֶֽה׃ </span>
<span class='v PS37_19' data-id='PS37_19'><span class='v-num v-19'>19&nbsp;</span>לֹֽא־יֵ֭בֹשׁוּ בְּעֵ֣ת רָעָ֑ה וּבִימֵ֖י רְעָבֹ֣ון יִשְׂבָּֽעוּ׃ </span>
<span class='v PS37_20' data-id='PS37_20'><span class='v-num v-20'>20&nbsp;</span>כִּ֤י רְשָׁעִ֨ים ׀ יֹאבֵ֗דוּ וְאֹיְבֵ֣י יְ֭הוָה כִּיקַ֣ר כָּרִ֑ים כָּל֖וּ בֶעָשָׁ֣ן כָּֽלוּ׃ </span>
<span class='v PS37_21' data-id='PS37_21'><span class='v-num v-21'>21&nbsp;</span>לֹוֶ֣ה רָ֭שָׁע וְלֹ֣א יְשַׁלֵּ֑ם וְ֝צַדִּ֗יק חֹונֵ֥ן וְנֹותֵֽן׃ </span>
<span class='v PS37_22' data-id='PS37_22'><span class='v-num v-22'>22&nbsp;</span>כִּ֣י מְ֭בֹרָכָיו יִ֣ירְשׁוּ אָ֑רֶץ וּ֝מְקֻלָּלָ֗יו יִכָּרֵֽתוּ׃ </span>
<span class='v PS37_23' data-id='PS37_23'><span class='v-num v-23'>23&nbsp;</span>מֵ֭יְהוָה מִֽצְעֲדֵי־גֶ֥בֶר כֹּונָ֗נוּ וְדַרְכֹּ֥ו יֶחְפָּֽץ׃ </span>
<span class='v PS37_24' data-id='PS37_24'><span class='v-num v-24'>24&nbsp;</span>כִּֽי־יִפֹּ֥ל לֹֽא־יוּטָ֑ל כִּֽי־יְ֝הוָ֗ה סֹומֵ֥ךְ יָדֹֽו׃ </span>
<span class='v PS37_25' data-id='PS37_25'><span class='v-num v-25'>25&nbsp;</span>נַ֤עַר ׀ הָיִ֗יתִי גַּם־זָ֫קַ֥נְתִּי וְֽלֹא־רָ֭אִיתִי צַדִּ֣יק נֶעֱזָ֑ב וְ֝זַרְעֹ֗ו מְבַקֶּשׁ־לָֽחֶם׃ </span>
<span class='v PS37_26' data-id='PS37_26'><span class='v-num v-26'>26&nbsp;</span>כָּל־הַ֭יֹּום חֹונֵ֣ן וּמַלְוֶ֑ה וְ֝זַרְעֹ֗ו לִבְרָכָֽה׃ </span>
<span class='v PS37_27' data-id='PS37_27'><span class='v-num v-27'>27&nbsp;</span>ס֣וּר מֵ֭רָע וַעֲשֵׂה־טֹ֗וב וּשְׁכֹ֥ן לְעֹולָֽם׃ </span>
<span class='v PS37_28' data-id='PS37_28'><span class='v-num v-28'>28&nbsp;</span>כִּ֤י יְהוָ֨ה ׀ אֹ֘הֵ֤ב מִשְׁפָּ֗ט וְלֹא־יַעֲזֹ֣ב אֶת־חֲ֭סִידָיו לְעֹולָ֣ם נִשְׁמָ֑רוּ וְזֶ֖רַע רְשָׁעִ֣ים נִכְרָֽת׃ </span>
<span class='v PS37_29' data-id='PS37_29'><span class='v-num v-29'>29&nbsp;</span>צַדִּיקִ֥ים יִֽירְשׁוּ־אָ֑רֶץ וְיִשְׁכְּנ֖וּ לָעַ֣ד עָלֶֽיהָ׃ </span>
<span class='v PS37_30' data-id='PS37_30'><span class='v-num v-30'>30&nbsp;</span>פִּֽי־צַ֭דִּיק יֶהְגֶּ֣ה חָכְמָ֑ה וּ֝לְשֹׁונֹ֗ו תְּדַבֵּ֥ר מִשְׁפָּֽט׃ </span>
<span class='v PS37_31' data-id='PS37_31'><span class='v-num v-31'>31&nbsp;</span>תֹּורַ֣ת אֱלֹהָ֣יו בְּלִבֹּ֑ו לֹ֖א תִמְעַ֣ד אֲשֻׁרָֽיו׃ </span>
<span class='v PS37_32' data-id='PS37_32'><span class='v-num v-32'>32&nbsp;</span>צֹופֶ֣ה רָ֭שָׁע לַצַּדִּ֑יק וּ֝מְבַקֵּ֗שׁ לַהֲמִיתֹו׃ </span>
<span class='v PS37_33' data-id='PS37_33'><span class='v-num v-33'>33&nbsp;</span>יְ֭הוָה לֹא־יַעַזְבֶ֣נּוּ בְיָדֹ֑ו וְלֹ֥א יַ֝רְשִׁיעֶ֗נּוּ בְּהִשָּׁפְטֹֽו׃ </span>
<span class='v PS37_34' data-id='PS37_34'><span class='v-num v-34'>34&nbsp;</span>קַוֵּ֤ה אֶל־יְהוָ֨ה ׀ וּשְׁמֹ֬ר דַּרְכֹּ֗ו וִֽ֭ירֹומִמְךָ לָרֶ֣שֶׁת אָ֑רֶץ בְּהִכָּרֵ֖ת רְשָׁעִ֣ים תִּרְאֶֽה׃ </span>
<span class='v PS37_35' data-id='PS37_35'><span class='v-num v-35'>35&nbsp;</span>רָ֭אִיתִי רָשָׁ֣ע עָרִ֑יץ וּ֝מִתְעָרֶ֗ה כְּאֶזְרָ֥ח רַעֲנָֽן׃ </span>
<span class='v PS37_36' data-id='PS37_36'><span class='v-num v-36'>36&nbsp;</span>וַ֭יּֽ͏ַעֲבֹר וְהִנֵּ֣ה אֵינֶ֑נּוּ וָֽ֝אֲבַקְשֵׁ֗הוּ וְלֹ֣א נִמְצָֽא׃ </span>
<span class='v PS37_37' data-id='PS37_37'><span class='v-num v-37'>37&nbsp;</span>שְׁמָר־תָּ֭ם וּרְאֵ֣ה יָשָׁ֑ר כִּֽי־אַחֲרִ֖ית לְאִ֣ישׁ שָׁלֹֽום׃ </span>
<span class='v PS37_38' data-id='PS37_38'><span class='v-num v-38'>38&nbsp;</span>וּֽ֭פֹשְׁעִים נִשְׁמְד֣וּ יַחְדָּ֑ו אַחֲרִ֖ית רְשָׁעִ֣ים נִכְרָֽתָה׃ </span>
<span class='v PS37_39' data-id='PS37_39'><span class='v-num v-39'>39&nbsp;</span>וּתְשׁוּעַ֣ת צַ֭דִּיקִים מֵיְהוָ֑ה מָֽ֝עוּזָּ֗ם בְּעֵ֣ת צָרָֽה׃ </span>
<span class='v PS37_40' data-id='PS37_40'><span class='v-num v-40'>40&nbsp;</span>וַֽיַּעְזְרֵ֥ם יְהוָ֗ה וַֽיְפַ֫לְּטֵ֥ם יְפַלְּטֵ֣ם מֵ֭רְשָׁעִים וְיֹושִׁיעֵ֑ם כִּי־חָ֥סוּ בֹֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS36.html'>&#9664;</a>
<a class='home' href='index.html'>&#9776;</a>
<a class='next' href='PS38.html'>&#9654;</a>
</div></div>
</body></html>
