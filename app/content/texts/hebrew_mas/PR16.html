<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 16</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 16 </a>
<a class='prev' href='PR15.html'> &#9664; </a>
<a class='next' href='PR17.html'> &#9654; </a>
</div></div>
<div class='chapter section PR16 hbo PR ezra_sil' dir='rtl' data-id='PR16' data-nextid='PR17' data-previd='PR15' lang='hbo'> 

<div class='c'>16</div>
<div class='p'>
<span class='v PR16_1' data-id='PR16_1'><span class='verse1 v-num v-1'>1&nbsp;</span>לְאָדָ֥ם מַֽעַרְכֵי־לֵ֑ב וּ֝מֵיְהוָ֗ה מַעֲנֵ֥ה לָשֹֽׁון׃ </span>
<span class='v PR16_2' data-id='PR16_2'><span class='v-num v-2'>2&nbsp;</span>כָּֽל־דַּרְכֵי־אִ֭ישׁ זַ֣ךְ בְּעֵינָ֑יו וְתֹכֵ֖ן רוּחֹ֣ות יְהוָֽה׃ </span>
<span class='v PR16_3' data-id='PR16_3'><span class='v-num v-3'>3&nbsp;</span>גֹּ֣ל אֶל־יְהוָ֣ה מַעֲשֶׂ֑יךָ וְ֝יִכֹּ֗נוּ מַחְשְׁבֹתֶֽיךָ׃ </span>
<span class='v PR16_4' data-id='PR16_4'><span class='v-num v-4'>4&nbsp;</span>כֹּ֤ל פָּעַ֣ל יְ֭הוָה לַֽמַּעֲנֵ֑הוּ וְגַם־רָ֝שָׁ֗ע לְיֹ֣ום רָעָֽה׃ </span>
<span class='v PR16_5' data-id='PR16_5'><span class='v-num v-5'>5&nbsp;</span>תֹּועֲבַ֣ת יְ֭הוָה כָּל־גְּבַהּ־לֵ֑ב יָ֥ד לְ֝יָ֗ד לֹ֣א יִנָּקֶֽה׃ </span>
<span class='v PR16_6' data-id='PR16_6'><span class='v-num v-6'>6&nbsp;</span>בְּחֶ֣סֶד וֶ֭אֱמֶת יְכֻפַּ֣ר עָוֹ֑ן וּבְיִרְאַ֥ת יְ֝הוָ֗ה ס֣וּר מֵרָֽע׃ </span>
<span class='v PR16_7' data-id='PR16_7'><span class='v-num v-7'>7&nbsp;</span>בִּרְצֹ֣ות יְ֭הוָה דַּרְכֵי־אִ֑ישׁ גַּם־אֹ֝ויְבָ֗יו יַשְׁלִ֥ם אִתֹּֽו׃ </span>
<span class='v PR16_8' data-id='PR16_8'><span class='v-num v-8'>8&nbsp;</span>טֹוב־מְ֭עַט בִּצְדָקָ֑ה מֵרֹ֥ב תְּ֝בוּאֹ֗ות בְּלֹ֣א מִשְׁפָּֽט׃ </span>
<span class='v PR16_9' data-id='PR16_9'><span class='v-num v-9'>9&nbsp;</span>לֵ֣ב אָ֭דָם יְחַשֵּׁ֣ב דַּרְכֹּ֑ו וַֽ֝יהוָ֗ה יָכִ֥ין צַעֲדֹֽו׃ </span>
<span class='v PR16_10' data-id='PR16_10'><span class='v-num v-10'>10&nbsp;</span>קֶ֤סֶם ׀ עַֽל־שִׂפְתֵי־מֶ֑לֶךְ בְּ֝מִשְׁפָּ֗ט לֹ֣א יִמְעַל־פִּֽיו׃ </span>
<span class='v PR16_11' data-id='PR16_11'><span class='v-num v-11'>11&nbsp;</span>פֶּ֤לֶס ׀ וּמֹאזְנֵ֣י מִ֭שְׁפָּט לַֽיהוָ֑ה מַ֝עֲשֵׂ֗הוּ כָּל־אַבְנֵי־כִֽיס׃ </span>
<span class='v PR16_12' data-id='PR16_12'><span class='v-num v-12'>12&nbsp;</span>תֹּועֲבַ֣ת מְ֭לָכִים עֲשֹׂ֣ות רֶ֑שַׁע כִּ֥י בִ֝צְדָקָ֗ה יִכֹּ֥ון כִּסֵּֽא׃ </span>
<span class='v PR16_13' data-id='PR16_13'><span class='v-num v-13'>13&nbsp;</span>רְצֹ֣ון מְ֭לָכִים שִׂפְתֵי־צֶ֑דֶק וְדֹבֵ֖ר יְשָׁרִ֣ים יֶאֱהָֽב׃ </span>
<span class='v PR16_14' data-id='PR16_14'><span class='v-num v-14'>14&nbsp;</span>חֲמַת־מֶ֥לֶךְ מַלְאֲכֵי־מָ֑וֶת וְאִ֖ישׁ חָכָ֣ם יְכַפְּרֶֽנָּה׃ </span>
<span class='v PR16_15' data-id='PR16_15'><span class='v-num v-15'>15&nbsp;</span>בְּאֹור־פְּנֵי־מֶ֥לֶךְ חַיִּ֑ים וּ֝רְצֹונֹ֗ו כְּעָ֣ב מַלְקֹֽושׁ׃ </span>
<span class='v PR16_16' data-id='PR16_16'><span class='v-num v-16'>16&nbsp;</span>קְֽנֹה־חָכְמָ֗ה מַה־טֹּ֥וב מֵחָר֑וּץ וּקְנֹ֥ות בִּ֝ינָ֗ה נִבְחָ֥ר מִכָּֽסֶף׃ </span>
<span class='v PR16_17' data-id='PR16_17'><span class='v-num v-17'>17&nbsp;</span>מְסִלַּ֣ת יְ֭שָׁרִים ס֣וּר מֵרָ֑ע שֹׁמֵ֥ר נַ֝פְשֹׁ֗ו נֹצֵ֥ר דַּרְכֹּֽו׃ </span>
<span class='v PR16_18' data-id='PR16_18'><span class='v-num v-18'>18&nbsp;</span>לִפְנֵי־שֶׁ֥בֶר גָּאֹ֑ון וְלִפְנֵ֥י כִ֝שָּׁלֹ֗ון גֹּ֣בַהּ רֽוּחַ׃ </span>
<span class='v PR16_19' data-id='PR16_19'><span class='v-num v-19'>19&nbsp;</span>טֹ֣וב שְׁפַל־ר֭וּחַ אֶת־*עֲנִיִּים (עֲנָוִ֑ים) מֵֽחַלֵּ֥ק שָׁ֝לָ֗ל אֶת־גֵּאִֽים׃ </span>
<span class='v PR16_20' data-id='PR16_20'><span class='v-num v-20'>20&nbsp;</span>מַשְׂכִּ֣יל עַל־דָּ֭בָר יִמְצָא־טֹ֑וב וּבֹוטֵ֖חַ בַּיהוָ֣ה אַשְׁרָֽיו׃ </span>
<span class='v PR16_21' data-id='PR16_21'><span class='v-num v-21'>21&nbsp;</span>לַחֲכַם־לֵ֭ב יִקָּרֵ֣א נָבֹ֑ון וּמֶ֥תֶק שְׂ֝פָתַ֗יִם יֹסִ֥יף לֶֽקַח׃ </span>
<span class='v PR16_22' data-id='PR16_22'><span class='v-num v-22'>22&nbsp;</span>מְקֹ֣ור חַ֭יִּים שֵׂ֣כֶל בְּעָלָ֑יו וּמוּסַ֖ר אֱוִלִ֣ים אִוֶּֽלֶת׃ </span>
<span class='v PR16_23' data-id='PR16_23'><span class='v-num v-23'>23&nbsp;</span>לֵ֣ב חָ֭כָם יַשְׂכִּ֣יל פִּ֑יהוּ וְעַל־שְׂ֝פָתָ֗יו יֹסִ֥יף לֶֽקַח׃ </span>
<span class='v PR16_24' data-id='PR16_24'><span class='v-num v-24'>24&nbsp;</span>צוּף־דְּ֭בַשׁ אִמְרֵי־נֹ֑עַם מָתֹ֥וק לַ֝נֶּפֶשׁ וּמַרְפֵּ֥א לָעָֽצֶם׃ </span>
<span class='v PR16_25' data-id='PR16_25'><span class='v-num v-25'>25&nbsp;</span>יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ וְ֝אַחֲרִיתָ֗הּ דַּרְכֵי־מָֽוֶת׃ </span>
<span class='v PR16_26' data-id='PR16_26'><span class='v-num v-26'>26&nbsp;</span>נֶ֣פֶשׁ עָ֭מֵל עָ֣מְלָה לֹּ֑ו כִּֽי־אָכַ֖ף עָלָ֣יו פִּֽיהוּ׃ </span>
<span class='v PR16_27' data-id='PR16_27'><span class='v-num v-27'>27&nbsp;</span>אִ֣ישׁ בְּ֭לִיַּעַל כֹּרֶ֣ה רָעָ֑ה וְעַל־*שְׂפָתָיו (שְׂ֝פָתֹ֗ו) כְּאֵ֣שׁ צָרָֽבֶת׃ </span>
<span class='v PR16_28' data-id='PR16_28'><span class='v-num v-28'>28&nbsp;</span>אִ֣ישׁ תַּ֭הְפֻּכֹות יְשַׁלַּ֣ח מָדֹ֑ון וְ֝נִרְגָּ֗ן מַפְרִ֥יד אַלּֽוּף׃ </span>
<span class='v PR16_29' data-id='PR16_29'><span class='v-num v-29'>29&nbsp;</span>אִ֣ישׁ חָ֭מָס יְפַתֶּ֣ה רֵעֵ֑הוּ וְ֝הֹולִיכֹ֗ו בְּדֶ֣רֶךְ לֹא־טֹֽוב׃ </span>
<span class='v PR16_30' data-id='PR16_30'><span class='v-num v-30'>30&nbsp;</span>עֹצֶ֣ה עֵ֭ינָיו לַחְשֹׁ֣ב תַּהְפֻּכֹ֑ות קֹרֵ֥ץ שְׂ֝פָתָ֗יו כִּלָּ֥ה רָעָֽה׃ </span>
<span class='v PR16_31' data-id='PR16_31'><span class='v-num v-31'>31&nbsp;</span>עֲטֶ֣רֶת תִּפְאֶ֣רֶת שֵׂיבָ֑ה בְּדֶ֥רֶךְ צְ֝דָקָ֗ה תִּמָּצֵֽא׃ </span>
<span class='v PR16_32' data-id='PR16_32'><span class='v-num v-32'>32&nbsp;</span>טֹ֤וב אֶ֣רֶךְ אַ֭פַּיִם מִגִּבֹּ֑ור וּמֹשֵׁ֥ל בְּ֝רוּחֹ֗ו מִלֹּכֵ֥ד עִֽיר׃ </span>
<span class='v PR16_33' data-id='PR16_33'><span class='v-num v-33'>33&nbsp;</span>בַּ֭חֵיק יוּטַ֣ל אֶת־הַגֹּורָ֑ל וּ֝מֵיְהוָ֗ה כָּל־מִשְׁפָּטֹֽו׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR15.html'>&#9664;</a>
<a class='home' href='index.html'>&#9776;</a>
<a class='next' href='PR17.html'>&#9654;</a>
</div></div>
</body></html>
