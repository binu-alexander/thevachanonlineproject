<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 6</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 6 </a>
<a class='prev' href='PS5.html'> &#9664; </a>
<a class='next' href='PS7.html'> &#9654; </a>
</div></div>
<div class='chapter section PS6 hbo PS ezra_sil' dir='rtl' data-id='PS6' data-nextid='PS7' data-previd='PS5' lang='hbo'> 

<div class='c'> 6</div>
<div class='p'>
<span class='v PS6_1' data-id='PS6_1'><span class='verse1 v-num v-1'>1&nbsp;</span>לַמְנַצֵּ֣חַ בִּ֭נְגִינֹות עַֽל־הַשְּׁמִינִ֗ית מִזְמֹ֥ור לְדָוִֽד׃ </span>
<span class='v PS6_2' data-id='PS6_2'><span class='v-num v-2'>2&nbsp;</span>יְֽהוָ֗ה אַל־בְּאַפְּךָ֥ תֹוכִיחֵ֑נִי וְֽאַל־בַּחֲמָתְךָ֥ תְיַסְּרֵֽנִי׃ </span>
<span class='v PS6_3' data-id='PS6_3'><span class='v-num v-3'>3&nbsp;</span>חָנֵּ֥נִי יְהוָה֮ כִּ֤י אֻמְלַ֫ל אָ֥נִי רְפָאֵ֥נִי יְהוָ֑ה כִּ֖י נִבְהֲל֣וּ עֲצָמֽ͏ָי׃ </span>
<span class='v PS6_4' data-id='PS6_4'><span class='v-num v-4'>4&nbsp;</span>וְ֭נַפְשִׁי נִבְהֲלָ֣ה מְאֹ֑ד *וְאַתְּ (וְאַתָּ֥ה) יְ֝הוָ֗ה עַד־מָתָֽי׃ </span>
<span class='v PS6_5' data-id='PS6_5'><span class='v-num v-5'>5&nbsp;</span>שׁוּבָ֣ה יְ֭הוָה חַלְּצָ֣ה נַפְשִׁ֑י הֹ֝ושִׁיעֵ֗נִי לְמַ֣עַן חַסְדֶּֽךָ׃ </span>
<span class='v PS6_6' data-id='PS6_6'><span class='v-num v-6'>6&nbsp;</span>כִּ֤י אֵ֣ין בַּמָּ֣וֶת זִכְרֶ֑ךָ בִּ֝שְׁאֹ֗ול מִ֣י יֹֽודֶה־לָּֽךְ׃ </span>
<span class='v PS6_7' data-id='PS6_7'><span class='v-num v-7'>7&nbsp;</span>יָגַ֤עְתִּי ׀ בְּֽאַנְחָתִ֗י אַשְׂחֶ֣ה בְכָל־לַ֭יְלָה מִטָּתִ֑י בְּ֝דִמְעָתִ֗י עַרְשִׂ֥י אַמְסֶֽה׃ </span>
<span class='v PS6_8' data-id='PS6_8'><span class='v-num v-8'>8&nbsp;</span>עָֽשְׁשָׁ֣ה מִכַּ֣עַס עֵינִ֑י עָֽ֝תְקָ֗ה בְּכָל־צֹורְרָֽי׃ </span>
<span class='v PS6_9' data-id='PS6_9'><span class='v-num v-9'>9&nbsp;</span>ס֣וּרוּ מִ֭מֶּנִּי כָּל־פֹּ֣עֲלֵי אָ֑וֶן כִּֽי־שָׁמַ֥ע יְ֝הוָ֗ה קֹ֣ול בִּכְיִֽי׃ </span>
<span class='v PS6_10' data-id='PS6_10'><span class='v-num v-10'>10&nbsp;</span>שָׁמַ֣ע יְ֭הוָה תְּחִנָּתִ֑י יְ֝הוָ֗ה תְּֽפִלָּתִ֥י יִקָּֽח׃ </span>
<span class='v PS6_11' data-id='PS6_11'><span class='v-num v-11'>11&nbsp;</span>יֵבֹ֤שׁוּ ׀ וְיִבָּהֲל֣וּ מְ֭אֹד כָּל־אֹיְבָ֑י יָ֝שֻׁ֗בוּ יֵבֹ֥שׁוּ רָֽגַע׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS5.html'>&#9664;</a>
<a class='home' href='index.html'>&#9776;</a>
<a class='next' href='PS7.html'>&#9654;</a>
</div></div>
</body></html>
