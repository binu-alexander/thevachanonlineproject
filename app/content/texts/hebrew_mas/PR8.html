<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 8</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 8 </a>
<a class='prev' href='PR7.html'> &#9664; </a>
<a class='next' href='PR9.html'> &#9654; </a>
</div></div>
<div class='chapter section PR8 hbo PR ezra_sil' dir='rtl' data-id='PR8' data-nextid='PR9' data-previd='PR7' lang='hbo'> 

<br><div class='c'>8</div>
<div class='p'>
<span class='v PR8_1' data-id='PR8_1'><span class='verse1 v-num v-1'>1&nbsp;</span>הֲלֹֽא־חָכְמָ֥ה תִקְרָ֑א וּ֝תְבוּנָ֗ה תִּתֵּ֥ן קֹולָֽהּ׃ </span>
<span class='v PR8_2' data-id='PR8_2'><span class='v-num v-2'>2&nbsp;</span>בְּרֹאשׁ־מְרֹומִ֥ים עֲלֵי־דָ֑רֶךְ בֵּ֖ית נְתִיבֹ֣ות נִצָּֽבָה׃ </span>
<span class='v PR8_3' data-id='PR8_3'><span class='v-num v-3'>3&nbsp;</span>לְיַד־שְׁעָרִ֥ים לְפִי־קָ֑רֶת מְבֹ֖וא פְתָחִ֣ים תָּרֹֽנָּה׃ </span>
<span class='v PR8_4' data-id='PR8_4'><span class='v-num v-4'>4&nbsp;</span>אֲלֵיכֶ֣ם אִישִׁ֣ים אֶקְרָ֑א וְ֝קֹולִ֗י אֶל־בְּנֵ֥י אָדָֽם׃ </span>
<span class='v PR8_5' data-id='PR8_5'><span class='v-num v-5'>5&nbsp;</span>הָבִ֣ינוּ פְתָאיִ֣ם עָרְמָ֑ה וּ֝כְסִילִ֗ים הָבִ֥ינוּ לֵֽב׃ </span>
<span class='v PR8_6' data-id='PR8_6'><span class='v-num v-6'>6&nbsp;</span>שִׁ֭מְעוּ כִּֽי־נְגִידִ֣ים אֲדַבֵּ֑ר וּמִפְתַּ֥ח שְׂ֝פָתַ֗י מֵישָׁרִֽים׃ </span>
<span class='v PR8_7' data-id='PR8_7'><span class='v-num v-7'>7&nbsp;</span>כִּֽי־אֱ֭מֶת יֶהְגֶּ֣ה חִכִּ֑י וְתֹועֲבַ֖ת שְׂפָתַ֣י רֶֽשַׁע׃ </span>
<span class='v PR8_8' data-id='PR8_8'><span class='v-num v-8'>8&nbsp;</span>בְּצֶ֥דֶק כָּל־אִמְרֵי־פִ֑י אֵ֥ין בָּ֝הֶ֗ם נִפְתָּ֥ל וְעִקֵּֽשׁ׃ </span>
<span class='v PR8_9' data-id='PR8_9'><span class='v-num v-9'>9&nbsp;</span>כֻּלָּ֣ם נְ֭כֹחִים לַמֵּבִ֑ין וִֽ֝ישָׁרִ֗ים לְמֹ֣צְאֵי דָֽעַת׃ </span>
<span class='v PR8_10' data-id='PR8_10'><span class='v-num v-10'>10&nbsp;</span>קְחֽוּ־מוּסָרִ֥י וְאַל־כָּ֑סֶף וְ֝דַ֗עַת מֵחָר֥וּץ נִבְחָֽר׃ </span>
<span class='v PR8_11' data-id='PR8_11'><span class='v-num v-11'>11&nbsp;</span>כִּֽי־טֹובָ֣ה חָ֭כְמָה מִפְּנִינִ֑ים וְכָל־חֲ֝פָצִ֗ים לֹ֣א יִֽשְׁווּ־בָֽהּ׃ </span>
<span class='v PR8_12' data-id='PR8_12'><span class='v-num v-12'>12&nbsp;</span>אֲ‍ֽנִי־חָ֭כְמָה שָׁכַ֣נְתִּי עָרְמָ֑ה וְדַ֖עַת מְזִמֹּ֣ות אֶמְצָֽא׃ </span>
<span class='v PR8_13' data-id='PR8_13'><span class='v-num v-13'>13&nbsp;</span>יִֽרְאַ֣ת יְהוָה֮ שְֽׂנֹ֫את רָ֥ע גֵּ֘אָ֤ה וְגָאֹ֨ון ׀ וְדֶ֣רֶךְ רָ֭ע וּפִ֨י תַהְפֻּכֹ֬ות שָׂנֵֽאתִי׃ </span>
<span class='v PR8_14' data-id='PR8_14'><span class='v-num v-14'>14&nbsp;</span>לִֽי־עֵ֭צָה וְתוּשִׁיָּ֑ה אֲנִ֥י בִ֝ינָ֗ה לִ֣י גְבוּרָֽה׃ </span>
<span class='v PR8_15' data-id='PR8_15'><span class='v-num v-15'>15&nbsp;</span>בִּ֭י מְלָכִ֣ים יִמְלֹ֑כוּ וְ֝רֹוזְנִ֗ים יְחֹ֣קְקוּ צֶֽדֶק׃ </span>
<span class='v PR8_16' data-id='PR8_16'><span class='v-num v-16'>16&nbsp;</span>בִּ֭י שָׂרִ֣ים יָשֹׂ֑רוּ וּ֝נְדִיבִ֗ים כָּל־שֹׁ֥פְטֵי צֶֽדֶק׃ </span>
<span class='v PR8_17' data-id='PR8_17'><span class='v-num v-17'>17&nbsp;</span>אֲ֭נִי *אֹהֲבֶיהָ (אֹהֲבַ֣י) אֵהָ֑ב וּ֝מְשַׁחֲרַ֗י יִמְצָאֻֽנְנִי׃ </span>
<span class='v PR8_18' data-id='PR8_18'><span class='v-num v-18'>18&nbsp;</span>עֹֽשֶׁר־וְכָבֹ֥וד אִתִּ֑י הֹ֥ון עָ֝תֵ֗ק וּצְדָקָֽה׃ </span>
<span class='v PR8_19' data-id='PR8_19'><span class='v-num v-19'>19&nbsp;</span>טֹ֣וב פִּ֭רְיִי מֵחָר֣וּץ וּמִפָּ֑ז וּ֝תְבוּאָתִ֗י מִכֶּ֥סֶף נִבְחָֽר׃ </span>
<span class='v PR8_20' data-id='PR8_20'><span class='v-num v-20'>20&nbsp;</span>בְּאֹֽרַח־צְדָקָ֥ה אֲהַלֵּ֑ך בְּ֝תֹ֗וךְ נְתִיבֹ֥ות מִשְׁפָּֽט׃ </span>
<span class='v PR8_21' data-id='PR8_21'><span class='v-num v-21'>21&nbsp;</span>לְהַנְחִ֖יל אֹהֲבַ֥י ׀ יֵ֑שׁ וְאֹצְרֹ֖תֵיהֶ֣ם אֲמַלֵּֽא׃ פ </span>
<span class='v PR8_22' data-id='PR8_22'><span class='v-num v-22'>22&nbsp;</span>יְֽהוָ֗ה קָ֭נָנִי רֵאשִׁ֣ית דַּרְכֹּ֑ו קֶ֖דֶם מִפְעָלָ֣יו מֵאָֽז׃ </span>
<span class='v PR8_23' data-id='PR8_23'><span class='v-num v-23'>23&nbsp;</span>מֵ֭עֹולָם נִסַּ֥כְתִּי מֵרֹ֗אשׁ מִקַּדְמֵי־אָֽרֶץ׃ </span>
<span class='v PR8_24' data-id='PR8_24'><span class='v-num v-24'>24&nbsp;</span>בְּאֵין־תְּהֹמֹ֥ות חֹולָ֑לְתִּי בְּאֵ֥ין מַ֝עְיָנֹ֗ות נִכְבַּדֵּי־מָֽיִם׃ </span>
<span class='v PR8_25' data-id='PR8_25'><span class='v-num v-25'>25&nbsp;</span>בְּטֶ֣רֶם הָרִ֣ים הָטְבָּ֑עוּ לִפְנֵ֖י גְבָעֹ֣ות חֹולָֽלְתִּי׃ </span>
<span class='v PR8_26' data-id='PR8_26'><span class='v-num v-26'>26&nbsp;</span>עַד־לֹ֣א עָ֭שָׂה אֶ֣רֶץ וְחוּצֹ֑ות וְ֝רֹ֗אשׁ עָפְרֹ֥ות תֵּבֵֽל׃ </span>
<span class='v PR8_27' data-id='PR8_27'><span class='v-num v-27'>27&nbsp;</span>בַּהֲכִינֹ֣ו שָׁ֭מַיִם שָׁ֣ם אָ֑נִי בְּח֥וּקֹו ח֝֗וּג עַל־פְּנֵ֥י תְהֹֽום׃ </span>
<span class='v PR8_28' data-id='PR8_28'><span class='v-num v-28'>28&nbsp;</span>בְּאַמְּצֹ֣ו שְׁחָקִ֣ים מִמָּ֑עַל בַּ֝עֲזֹ֗וז עִינֹ֥ות תְּהֹום׃ </span>
<span class='v PR8_29' data-id='PR8_29'><span class='v-num v-29'>29&nbsp;</span>בְּשׂ֘וּמֹ֤ו לַיָּ֨ם ׀ חֻקֹּ֗ו וּ֭מַיִם לֹ֣א יַֽעַבְרוּ־פִ֑יו בְּ֝חוּקֹ֗ו מֹ֣וסְדֵי אָֽרֶץ׃ </span>
<span class='v PR8_30' data-id='PR8_30'><span class='v-num v-30'>30&nbsp;</span>וָֽאֶהְיֶ֥ה אֶצְלֹ֗ו אָ֫מֹ֥ון וָֽאֶהְיֶ֣ה שַׁ֭עֲשֻׁעִים יֹ֤ום ׀ יֹ֑ום מְשַׂחֶ֖קֶת לְפָנָ֣יו בְּכָל־עֵֽת׃ </span>
<span class='v PR8_31' data-id='PR8_31'><span class='v-num v-31'>31&nbsp;</span>מְ֭שַׂחֶקֶת בְּתֵבֵ֣ל אַרְצֹ֑ו וְ֝שַׁעֲשֻׁעַ֗י אֶת־בְּנֵ֥י אָדָֽם׃ פ </span>
<span class='v PR8_32' data-id='PR8_32'><span class='v-num v-32'>32&nbsp;</span>וְעַתָּ֣ה בָ֭נִים שִׁמְעוּ־לִ֑י וְ֝אַשְׁרֵ֗י דְּרָכַ֥י יִשְׁמֹֽרוּ׃ </span>
<span class='v PR8_33' data-id='PR8_33'><span class='v-num v-33'>33&nbsp;</span>שִׁמְע֖וּ מוּסָ֥ר וַחֲכָ֗מוּ וְאַל־תִּפְרָֽעוּ׃ </span>
<span class='v PR8_34' data-id='PR8_34'><span class='v-num v-34'>34&nbsp;</span>אַ֥שְֽׁרֵי אָדָם֮ שֹׁמֵ֪עַֽ֫ לִ֥י לִשְׁקֹ֣ד עַל־דַּ֭לְתֹתַי יֹ֤ום ׀ יֹ֑ום לִ֝שְׁמֹ֗ר מְזוּזֹ֥ת פְּתָחָֽי׃ </span>
<span class='v PR8_35' data-id='PR8_35'><span class='v-num v-35'>35&nbsp;</span>כִּ֣י מֹ֭צְאִי *מֹצְאֵי (מָצָ֣א) חַיִּ֑ים וַיָּ֥פֶק רָ֝צֹ֗ון מֵיְהוָֽה׃ </span>
<span class='v PR8_36' data-id='PR8_36'><span class='v-num v-36'>36&nbsp;</span>וְֽ֭חֹטְאִי חֹמֵ֣ס נַפְשֹׁ֑ו כָּל־מְ֝שַׂנְאַ֗י אָ֣הֲבוּ מָֽוֶת׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR7.html'>&#9664;</a>
<a class='home' href='index.html'>&#9776;</a>
<a class='next' href='PR9.html'>&#9654;</a>
</div></div>
</body></html>
