<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש דִּבְרֵי הַיָּמִים א 24</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='R1.html'> דִּבְרֵי הַיָּמִים א 24 </a>
<a class='prev' href='R123.html'> &#9664; </a>
<a class='next' href='R125.html'> &#9654; </a>
</div></div>
<div class='chapter section R124 hbo R1 ezra_sil' dir='rtl' data-id='R124' data-nextid='R125' data-previd='R123' lang='hbo'> 

<div class='c'>24</div>
<div class='p'>
<span class='v R124_1' data-id='R124_1'><span class='verse1 v-num v-1'>1&nbsp;</span>וְלִבְנֵ֥י אַהֲרֹ֖ן מַחְלְקֹותָ֑ם בְּנֵ֣י אַהֲרֹ֔ן נָדָב֙ וַאֲבִיה֔וּא אֶלְעָזָ֖ר וְאִיתָמָֽר׃ </span>
<span class='v R124_2' data-id='R124_2'><span class='v-num v-2'>2&nbsp;</span>וַיָּ֨מָת נָדָ֤ב וַאֲבִיהוּא֙ לִפְנֵ֣י אֲבִיהֶ֔ם וּבָנִ֖ים לֹא־הָי֣וּ לָהֶ֑ם וַֽיְכַהֲנ֔וּ אֶלְעָזָ֖ר וְאִיתָמָֽר׃ </span>
<span class='v R124_3' data-id='R124_3'><span class='v-num v-3'>3&nbsp;</span>וַיֶּֽחָלְקֵ֣ם דָּוִ֔יד וְצָדֹוק֙ מִן־בְּנֵ֣י אֶלְעָזָ֔ר וַאֲחִימֶ֖לֶךְ מִן־בְּנֵ֣י אִיתָמָ֑ר לִפְקֻדָּתָ֖ם בַּעֲבֹדָתָֽם׃ </span>
<span class='v R124_4' data-id='R124_4'><span class='v-num v-4'>4&nbsp;</span>וַיִּמָּצְא֣וּ בְֽנֵי־אֶלְעָזָ֡ר רַבִּ֞ים לְרָאשֵׁ֧י הַגְּבָרִ֛ים מִן־בְּנֵ֥י אִיתָמָ֖ר וַֽיַּחְלְק֑וּם לִבְנֵ֨י אֶלְעָזָ֜ר רָאשִׁ֤ים לְבֵית־אָבֹות֙ שִׁשָּׁ֣ה עָשָׂ֔ר וְלִבְנֵ֧י אִיתָמָ֛ר לְבֵ֥ית אֲבֹותָ֖ם שְׁמֹונָֽה׃ </span>
<span class='v R124_5' data-id='R124_5'><span class='v-num v-5'>5&nbsp;</span>וַיַּחְלְק֥וּם בְּגֹורָלֹ֖ות אֵ֣לֶּה עִם־אֵ֑לֶּה כִּי־הָי֤וּ שָֽׂרֵי־קֹ֙דֶשׁ֙ וְשָׂרֵ֣י הָאֱלֹהִ֔ים מִבְּנֵ֥י אֶלְעָזָ֖ר וּבִבְנֵ֥י אִיתָמָֽר׃ ס </span>
<span class='v R124_6' data-id='R124_6'><span class='v-num v-6'>6&nbsp;</span>וֽ͏ַיִּכְתְּבֵ֡ם שְֽׁמַֽעְיָה֩ בֶן־נְתַנְאֵ֨ל הַסֹּופֵ֜ר מִן־הַלֵּוִ֗י לִפְנֵ֨י הַמֶּ֤לֶךְ וְהַשָּׂרִים֙ וְצָדֹ֣וק הַכֹּהֵ֗ן וַאֲחִימֶ֙לֶךְ֙ בֶּן־אֶבְיָתָ֔ר וְרָאשֵׁי֙ הָֽאָבֹ֔ות לַכֹּהֲנִ֖ים וְלַלְוִיִּ֑ם בֵּֽית־אָ֣ב אֶחָ֗ד אָחֻז֙ לְאֶלְעָזָ֔ר וְאָחֻ֥ז ׀ אָחֻ֖ז לְאִיתָמָֽר׃ פ </span>
<span class='v R124_7' data-id='R124_7'><span class='v-num v-7'>7&nbsp;</span>וַיֵּצֵ֞א הַגֹּורָ֤ל הָרִאשֹׁון֙ לִיהֹ֣ויָרִ֔יב לִֽידַעְיָ֖ה הַשֵּׁנִֽי׃ </span>
<span class='v R124_8' data-id='R124_8'><span class='v-num v-8'>8&nbsp;</span>לְחָרִם֙ הַשְּׁלִישִׁ֔י לִשְׂעֹרִ֖ים הָרְבִעִֽי׃ </span>
<span class='v R124_9' data-id='R124_9'><span class='v-num v-9'>9&nbsp;</span>לְמַלְכִּיָּה֙ הַחֲמִישִׁ֔י לְמִיָּמִ֖ן הַשִּׁשִּֽׁי׃ </span>
<span class='v R124_10' data-id='R124_10'><span class='v-num v-10'>10&nbsp;</span>לְהַקֹּוץ֙ הַשְּׁבִעִ֔י לַאֲבִיָּ֖ה הַשְּׁמִינִֽי׃ </span>
<span class='v R124_11' data-id='R124_11'><span class='v-num v-11'>11&nbsp;</span>לְיֵשׁ֙וּעַ֙ הַתְּשִׁעִ֔י לִשְׁכַנְיָ֖הוּ הָעֲשִׂרִֽי׃ </span>
<span class='v R124_12' data-id='R124_12'><span class='v-num v-12'>12&nbsp;</span>לְאֶלְיָשִׁיב֙ עַשְׁתֵּ֣י עָשָׂ֔ר לְיָקִ֖ים שְׁנֵ֥ים עָשָֽׂר׃ </span>
<span class='v R124_13' data-id='R124_13'><span class='v-num v-13'>13&nbsp;</span>לְחֻפָּה֙ שְׁלֹשָׁ֣ה עָשָׂ֔ר לְיֶֽשֶׁבְאָ֖ב אַרְבָּעָ֥ה עָשָֽׂר׃ </span>
<span class='v R124_14' data-id='R124_14'><span class='v-num v-14'>14&nbsp;</span>לְבִלְגָּה֙ חֲמִשָּׁ֣ה עָשָׂ֔ר לְאִמֵּ֖ר שִׁשָּׁ֥ה עָשָֽׂר׃ </span>
<span class='v R124_15' data-id='R124_15'><span class='v-num v-15'>15&nbsp;</span>לְחֵזִיר֙ שִׁבְעָ֣ה עָשָׂ֔ר לְהַפִּצֵּ֖ץ שְׁמֹונָ֥ה עָשָֽׂר׃ </span>
<span class='v R124_16' data-id='R124_16'><span class='v-num v-16'>16&nbsp;</span>לִֽפְתַחְיָה֙ תִּשְׁעָ֣ה עָשָׂ֔ר לִֽיחֶזְקֵ֖אל הָעֶשְׂרִֽים׃ </span>
<span class='v R124_17' data-id='R124_17'><span class='v-num v-17'>17&nbsp;</span>לְיָכִין֙ אֶחָ֣ד וְעֶשְׂרִ֔ים לְגָמ֖וּל שְׁנַ֥יִם וְעֶשְׂרִֽים׃ </span>
<span class='v R124_18' data-id='R124_18'><span class='v-num v-18'>18&nbsp;</span>לִדְלָיָ֙הוּ֙ שְׁלֹשָׁ֣ה וְעֶשְׂרִ֔ים לְמַֽעַזְיָ֖הוּ אַרְבָּעָ֥ה וְעֶשְׂרִֽים׃ פ </span>
<span class='v R124_19' data-id='R124_19'><span class='v-num v-19'>19&nbsp;</span>אֵ֣לֶּה פְקֻדָּתָ֞ם לַעֲבֹדָתָ֗ם לָבֹ֤וא לְבֵית־יְהוָה֙ כְּמִשְׁפָּטָ֔ם בְּיַ֖ד אַהֲרֹ֣ן אֲבִיהֶ֑ם כַּאֲשֶׁ֣ר צִוָּ֔הוּ יְהוָ֖ה אֱלֹהֵ֥י יִשְׂרָאֵֽל׃ פ </span>
<span class='v R124_20' data-id='R124_20'><span class='v-num v-20'>20&nbsp;</span>וְלִבְנֵ֥י לֵוִ֖י הַנֹּותָרִ֑ים לִבְנֵ֤י עַמְרָם֙ שֽׁוּבָאֵ֔ל לִבְנֵ֥י שׁוּבָאֵ֖ל יֶחְדְּיָֽהוּ׃ </span>
<span class='v R124_21' data-id='R124_21'><span class='v-num v-21'>21&nbsp;</span>לִרְחַבְיָ֑הוּ לִבְנֵ֣י רְחַבְיָ֔הוּ הָרֹ֖אשׁ יִשִּׁיָּֽה׃ </span>
<span class='v R124_22' data-id='R124_22'><span class='v-num v-22'>22&nbsp;</span>לַיִּצְהָרִ֣י שְׁלֹמֹ֔ות לִבְנֵ֥י שְׁלֹמֹ֖ות יָֽחַת׃ </span>
<span class='v R124_23' data-id='R124_23'><span class='v-num v-23'>23&nbsp;</span>וּבְנָ֖י יְרִיָּ֑הוּ אֲמַרְיָ֙הוּ֙ הַשֵּׁנִ֔י יַחֲזִיאֵל֙ הַשְּׁלִישִׁ֔י יְקַמְעָ֖ם הָרְבִיעִֽי׃ </span>
<span class='v R124_24' data-id='R124_24'><span class='v-num v-24'>24&nbsp;</span>בְּנֵ֤י עֻזִּיאֵל֙ מִיכָ֔ה לִבְנֵ֥י מִיכָ֖ה *שָׁמוּר (שָׁמִֽיר)׃ </span>
<span class='v R124_25' data-id='R124_25'><span class='v-num v-25'>25&nbsp;</span>אֲחִ֤י מִיכָה֙ יִשִּׁיָּ֔ה לִבְנֵ֥י יִשִּׁיָּ֖ה זְכַרְיָֽהוּ׃ </span>
<span class='v R124_26' data-id='R124_26'><span class='v-num v-26'>26&nbsp;</span>בְּנֵ֤י מְרָרִי֙ מַחְלִ֣י וּמוּשִׁ֔י בְּנֵ֖י יַעֲזִיָּ֥הֽוּ בְנֹֽו׃ </span>
<span class='v R124_27' data-id='R124_27'><span class='v-num v-27'>27&nbsp;</span>בְּנֵ֖י מְרָרִ֑י לְיַֽעֲזִיָּ֣הֽוּ בְנֹ֔ו וְשֹׁ֥הַם וְזַכּ֖וּר וְעִבְרִֽי׃ </span>
<span class='v R124_28' data-id='R124_28'><span class='v-num v-28'>28&nbsp;</span>לְמַחְלִי֙ אֶלְעָזָ֔ר וְלֹא־הָ֥יָה לֹ֖ו בָּנִֽים׃ </span>
<span class='v R124_29' data-id='R124_29'><span class='v-num v-29'>29&nbsp;</span>לְקִ֖ישׁ בְּנֵי־קִ֥ישׁ יְרַחְמְאֵֽל׃ </span>
<span class='v R124_30' data-id='R124_30'><span class='v-num v-30'>30&nbsp;</span>וּבְנֵ֣י מוּשִׁ֔י מַחְלִ֥י וְעֵ֖דֶר וִירִימֹ֑ות אֵ֛לֶּה בְּנֵ֥י הַלְוִיִּ֖ם לְבֵ֥ית אֲבֹתֵיהֶֽם׃ </span>
<span class='v R124_31' data-id='R124_31'><span class='v-num v-31'>31&nbsp;</span>וַיַּפִּילוּ֩ גַם־הֵ֨ם גֹּורָלֹ֜ות לְעֻמַּ֣ת ׀ אֲחֵיהֶ֣ם בְּנֵֽי־אַהֲרֹ֗ן לִפְנֵ֨י דָוִ֤יד הַמֶּ֙לֶךְ֙ וְצָדֹ֣וק וַאֲחִימֶ֔לֶךְ וְרָאשֵׁי֙ הָֽאָבֹ֔ות לַכֹּהֲנִ֖ים וְלַלְוִיִּ֑ם אָבֹ֣ות הָרֹ֔אשׁ לְעֻמַּ֖ת אָחִ֥יו הַקָּטָֽן׃ ס </span></div></div>
<div class='footnotes'>

</div>
<div class='footer'><div class='nav'>
<a class='prev' href='R123.html'>&#9664;</a>
<a class='home' href='index.html'>&#9776;</a>
<a class='next' href='R125.html'>&#9654;</a>
</div></div>
</body></html>
