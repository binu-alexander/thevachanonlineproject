<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 3</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 3 </a>
<a class='prev' href='PR2.html'> &#9664; </a>
<a class='next' href='PR4.html'> &#9654; </a>
</div></div>
<div class='chapter section PR3 hbo PR ezra_sil' dir='rtl' data-id='PR3' data-nextid='PR4' data-previd='PR2' lang='hbo'> 

<br><div class='c'>3</div>
<div class='p'>
<span class='v PR3_1' data-id='PR3_1'><span class='verse1 v-num v-1'>1&nbsp;</span>בְּ֭נִי תֹּורָתִ֣י אַל־תִּשְׁכָּ֑ח וּ֝מִצְוֹתַ֗י יִצֹּ֥ר לִבֶּֽךָ׃ </span>
<span class='v PR3_2' data-id='PR3_2'><span class='v-num v-2'>2&nbsp;</span>כִּ֤י אֹ֣רֶךְ יָ֭מִים וּשְׁנֹ֣ות חַיִּ֑ים וְ֝שָׁלֹ֗ום יֹוסִ֥יפוּ לָֽךְ׃ </span>
<span class='v PR3_3' data-id='PR3_3'><span class='v-num v-3'>3&nbsp;</span>חֶ֥סֶד וֶאֱמֶ֗ת אַֽל־יַעַ֫זְבֻ֥ךָ קָשְׁרֵ֥ם עַל־גַּרְגְּרֹותֶ֑יךָ כָּ֝תְבֵ֗ם עַל־ל֥וּחַ לִבֶּֽךָ׃ </span>
<span class='v PR3_4' data-id='PR3_4'><span class='v-num v-4'>4&nbsp;</span>וּמְצָא־חֵ֖ן וְשֵֽׂכֶל־טֹ֑וב בְּעֵינֵ֖י אֱלֹהִ֣ים וְאָדָֽם׃ פ </span>
<span class='v PR3_5' data-id='PR3_5'><span class='v-num v-5'>5&nbsp;</span>בְּטַ֣ח אֶל־יְ֭הוָה בְּכָל־לִבֶּ֑ךָ וְאֶל־בִּֽ֝ינָתְךָ֗ אַל־תִּשָּׁעֵֽן׃ </span>
<span class='v PR3_6' data-id='PR3_6'><span class='v-num v-6'>6&nbsp;</span>בְּכָל־דְּרָכֶ֥יךָ דָעֵ֑הוּ וְ֝ה֗וּא יְיַשֵּׁ֥ר אֹֽרְחֹתֶֽיךָ׃ </span>
<span class='v PR3_7' data-id='PR3_7'><span class='v-num v-7'>7&nbsp;</span>אַל־תְּהִ֣י חָכָ֣ם בְּעֵינֶ֑יךָ יְרָ֥א אֶת־יְ֝הוָ֗ה וְס֣וּר מֵרָֽע׃ </span>
<span class='v PR3_8' data-id='PR3_8'><span class='v-num v-8'>8&nbsp;</span>רִ֭פְאוּת תְּהִ֣י לְשָׁרֶּ֑ךָ וְ֝שִׁקּ֗וּי לְעַצְמֹותֶֽיךָ׃ </span>
<span class='v PR3_9' data-id='PR3_9'><span class='v-num v-9'>9&nbsp;</span>כַּבֵּ֣ד אֶת־יְ֭הוָה מֵהֹונֶ֑ךָ וּ֝מֵרֵאשִׁ֗ית כָּל־תְּבוּאָתֶֽךָ׃ </span>
<span class='v PR3_10' data-id='PR3_10'><span class='v-num v-10'>10&nbsp;</span>וְיִמָּלְא֣וּ אֲסָמֶ֣יךָ שָׂבָ֑ע וְ֝תִירֹ֗ושׁ יְקָבֶ֥יךָ יִפְרֹֽצוּ׃ פ </span>
<span class='v PR3_11' data-id='PR3_11'><span class='v-num v-11'>11&nbsp;</span>מוּסַ֣ר יְ֭הוָה בְּנִ֣י אַל־תִּמְאָ֑ס וְאַל־תָּ֝קֹ֗ץ בְּתֹוכַחְתֹּֽו׃ </span>
<span class='v PR3_12' data-id='PR3_12'><span class='v-num v-12'>12&nbsp;</span>כִּ֤י אֶ֥ת אֲשֶׁ֣ר יֶאֱהַ֣ב יְהוָ֣ה יֹוכִ֑יחַ וּ֝כְאָ֗ב אֶת־בֵּ֥ן יִרְצֶֽה׃ </span>
<span class='v PR3_13' data-id='PR3_13'><span class='v-num v-13'>13&nbsp;</span>אַשְׁרֵ֣י אָ֭דָם מָצָ֣א חָכְמָ֑ה וְ֝אָדָ֗ם יָפִ֥יק תְּבוּנָֽה׃ </span>
<span class='v PR3_14' data-id='PR3_14'><span class='v-num v-14'>14&nbsp;</span>כִּ֤י טֹ֣וב סַ֭חְרָהּ מִסְּחַר־כָּ֑סֶף וּ֝מֵחָר֗וּץ תְּבוּאָתָֽהּ׃ </span>
<span class='v PR3_15' data-id='PR3_15'><span class='v-num v-15'>15&nbsp;</span>יְקָ֣רָה הִ֭יא *מִפְּנִיִּים (מִפְּנִינִ֑ים) וְכָל־חֲ֝פָצֶ֗יךָ לֹ֣א יִֽשְׁווּ־בָֽהּ׃ </span>
<span class='v PR3_16' data-id='PR3_16'><span class='v-num v-16'>16&nbsp;</span>אֹ֣רֶךְ יָ֭מִים בִּֽימִינָ֑הּ בִּ֝שְׂמֹאולָ֗הּ עֹ֣שֶׁר וְכָבֹֽוד׃ </span>
<span class='v PR3_17' data-id='PR3_17'><span class='v-num v-17'>17&nbsp;</span>דְּרָכֶ֥יהָ דַרְכֵי־נֹ֑עַם וְֽכָל־נְתִ֖יבֹותֶ֣יהָ שָׁלֹֽום׃ </span>
<span class='v PR3_18' data-id='PR3_18'><span class='v-num v-18'>18&nbsp;</span>עֵץ־חַיִּ֣ים הִ֭יא לַמַּחֲזִיקִ֣ים בָּ֑הּ וְֽתֹמְכֶ֥יהָ מְאֻשָּֽׁר׃ פ </span>
<span class='v PR3_19' data-id='PR3_19'><span class='v-num v-19'>19&nbsp;</span>יְֽהוָ֗ה בְּחָכְמָ֥ה יָֽסַד־אָ֑רֶץ כֹּונֵ֥ן שָׁ֝מַ֗יִם בִּתְבוּנָֽה׃ </span>
<span class='v PR3_20' data-id='PR3_20'><span class='v-num v-20'>20&nbsp;</span>בְּ֭דַעְתֹּו תְּהֹומֹ֣ות נִבְקָ֑עוּ וּ֝שְׁחָקִ֗ים יִרְעֲפוּ־טָֽל׃ </span>
<span class='v PR3_21' data-id='PR3_21'><span class='v-num v-21'>21&nbsp;</span>בְּ֭נִי אַל־יָלֻ֣זוּ מֵעֵינֶ֑יךָ נְצֹ֥ר תֻּ֝שִׁיָּ֗ה וּמְזִמָּֽה׃ </span>
<span class='v PR3_22' data-id='PR3_22'><span class='v-num v-22'>22&nbsp;</span>וְיִֽהְי֣וּ חַיִּ֣ים לְנַפְשֶׁ֑ךָ וְ֝חֵ֗ן לְגַרְגְּרֹתֶֽיךָ׃ </span>
<span class='v PR3_23' data-id='PR3_23'><span class='v-num v-23'>23&nbsp;</span>אָ֤ז תֵּלֵ֣ךְ לָבֶ֣טַח דַּרְכֶּ֑ךָ וְ֝רַגְלְךָ֗ לֹ֣א תִגֹּֽוף׃ </span>
<span class='v PR3_24' data-id='PR3_24'><span class='v-num v-24'>24&nbsp;</span>אִם־תִּשְׁכַּ֥ב לֹֽא־תִפְחָ֑ד וְ֝שָׁכַבְתָּ֗ וְֽעָרְבָ֥ה שְׁנָתֶֽךָ׃ </span>
<span class='v PR3_25' data-id='PR3_25'><span class='v-num v-25'>25&nbsp;</span>אַל־תִּ֭ירָא מִפַּ֣חַד פִּתְאֹ֑ם וּמִשֹּׁאַ֥ת רְ֝שָׁעִ֗ים כִּ֣י תָבֹֽא׃ </span>
<span class='v PR3_26' data-id='PR3_26'><span class='v-num v-26'>26&nbsp;</span>כִּֽי־יְ֭הוָה יִהְיֶ֣ה בְכִסְלֶ֑ךָ וְשָׁמַ֖ר רַגְלְךָ֣ מִלָּֽכֶד׃ </span>
<span class='v PR3_27' data-id='PR3_27'><span class='v-num v-27'>27&nbsp;</span>אַל־תִּמְנַע־טֹ֥וב מִבְּעָלָ֑יו בִּהְיֹ֨ות לְאֵ֖ל *יָדֶיךָ (יָדְךָ֣) לַעֲשֹֽׂות׃ </span>
<span class='v PR3_28' data-id='PR3_28'><span class='v-num v-28'>28&nbsp;</span>אַל־תֹּ֘אמַ֤ר *לְרֵעֶיךָ (לְרֵֽעֲךָ֨ ׀) לֵ֣ךְ וָ֭שׁוּב וּמָחָ֥ר אֶתֵּ֗ן וְיֵ֣שׁ אִתָּֽךְ׃ </span>
<span class='v PR3_29' data-id='PR3_29'><span class='v-num v-29'>29&nbsp;</span>אַל־תַּחֲרֹ֣שׁ עַל־רֵעֲךָ֣ רָעָ֑ה וְהֽוּא־יֹושֵׁ֖ב לָבֶ֣טַח אִתָּֽךְ׃ </span>
<span class='v PR3_30' data-id='PR3_30'><span class='v-num v-30'>30&nbsp;</span>אַל־*תָּרֹוב (תָּרִ֣יב) עִם־אָדָ֣ם חִנָּ֑ם אִם־לֹ֖א גְמָלְךָ֣ רָעָֽה׃ </span>
<span class='v PR3_31' data-id='PR3_31'><span class='v-num v-31'>31&nbsp;</span>אַל־תְּ֭קַנֵּא בְּאִ֣ישׁ חָמָ֑ס וְאַל־תִּ֝בְחַ֗ר בְּכָל־דְּרָכָֽיו׃ </span>
<span class='v PR3_32' data-id='PR3_32'><span class='v-num v-32'>32&nbsp;</span>כִּ֤י תֹועֲבַ֣ת יְהוָ֣ה נָלֹ֑וז וְֽאֶת־יְשָׁרִ֥ים סֹודֹֽו׃ </span>
<span class='v PR3_33' data-id='PR3_33'><span class='v-num v-33'>33&nbsp;</span>מְאֵרַ֣ת יְ֭הוָה בְּבֵ֣ית רָשָׁ֑ע וּנְוֵ֖ה צַדִּיקִ֣ים יְבָרֵֽךְ׃ </span>
<span class='v PR3_34' data-id='PR3_34'><span class='v-num v-34'>34&nbsp;</span>אִם־לַלֵּצִ֥ים הֽוּא־יָלִ֑יץ *וְלַעֲנִיִּים (וְ֝לַעֲנָוִ֗ים) יִתֶּן־חֵֽן׃ </span>
<span class='v PR3_35' data-id='PR3_35'><span class='v-num v-35'>35&nbsp;</span>כָּ֭בֹוד חֲכָמִ֣ים יִנְחָ֑לוּ וּ֝כְסִילִ֗ים מֵרִ֥ים קָלֹֽון׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR2.html'>&#9664;</a>
<a class='home' href='index.html'>&#9776;</a>
<a class='next' href='PR4.html'>&#9654;</a>
</div></div>
</body></html>
