<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 18</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 18 </a>
<a class='prev' href='PR17.html'> &#9664; </a>
<a class='next' href='PR19.html'> &#9654; </a>
</div></div>
<div class='chapter section PR18 hbo PR ezra_sil' dir='rtl' data-id='PR18' data-nextid='PR19' data-previd='PR17' lang='hbo'> 

<div class='c'>18</div>
<div class='p'>
<span class='v PR18_1' data-id='PR18_1'><span class='verse1 v-num v-1'>1&nbsp;</span>לְֽ֭תַאֲוָה יְבַקֵּ֣שׁ נִפְרָ֑ד בְּכָל־תּ֝וּשִׁיָּ֗ה יִתְגַּלָּֽע׃ </span>
<span class='v PR18_2' data-id='PR18_2'><span class='v-num v-2'>2&nbsp;</span>לֹֽא־יַחְפֹּ֣ץ כְּ֭סִיל בִּתְבוּנָ֑ה כִּ֝֗י אִֽם־בְּהִתְגַּלֹּ֥ות לִבֹּֽו׃ </span>
<span class='v PR18_3' data-id='PR18_3'><span class='v-num v-3'>3&nbsp;</span>בְּֽבֹוא־רָ֭שָׁע בָּ֣א גַם־בּ֑וּז וְֽעִם־קָלֹ֥ון חֶרְפָּֽה׃ </span>
<span class='v PR18_4' data-id='PR18_4'><span class='v-num v-4'>4&nbsp;</span>מַ֣יִם עֲ֭מֻקִּים דִּבְרֵ֣י פִי־אִ֑ישׁ נַ֥חַל נֹ֝בֵ֗עַ מְקֹ֣ור חָכְמָֽה׃ </span>
<span class='v PR18_5' data-id='PR18_5'><span class='v-num v-5'>5&nbsp;</span>שְׂאֵ֣ת פְּנֵי־רָשָׁ֣ע לֹא־טֹ֑וב לְהַטֹּ֥ות צַ֝דִּ֗יק בַּמִּשְׁפָּֽט׃ </span>
<span class='v PR18_6' data-id='PR18_6'><span class='v-num v-6'>6&nbsp;</span>שִׂפְתֵ֣י כְ֭סִיל יָבֹ֣אֽוּ בְרִ֑יב וּ֝פִ֗יו לְֽמַהֲלֻמֹ֥ות יִקְרָֽא׃ </span>
<span class='v PR18_7' data-id='PR18_7'><span class='v-num v-7'>7&nbsp;</span>פִּֽי־כְ֭סִיל מְחִתָּה־לֹ֑ו וּ֝שְׂפָתָ֗יו מֹוקֵ֥שׁ נַפְשֹֽׁו׃ </span>
<span class='v PR18_8' data-id='PR18_8'><span class='v-num v-8'>8&nbsp;</span>דִּבְרֵ֣י נִ֭רְגָּן כְּמִֽתְלַהֲמִ֑ים וְ֝הֵ֗ם יָרְד֥וּ חַדְרֵי־בָֽטֶן׃ </span>
<span class='v PR18_9' data-id='PR18_9'><span class='v-num v-9'>9&nbsp;</span>גַּ֭ם מִתְרַפֶּ֣ה בִמְלַאכְתֹּ֑ו אָ֥ח ה֝֗וּא לְבַ֣עַל מַשְׁחִֽית׃ </span>
<span class='v PR18_10' data-id='PR18_10'><span class='v-num v-10'>10&nbsp;</span>מִגְדַּל־עֹ֭ז שֵׁ֣ם יְהוָ֑ה בֹּֽו־יָר֖וּץ צַדִּ֣יק וְנִשְׂגָּֽב׃ </span>
<span class='v PR18_11' data-id='PR18_11'><span class='v-num v-11'>11&nbsp;</span>הֹ֣ון עָ֭שִׁיר קִרְיַ֣ת עֻזֹּ֑ו וּכְחֹומָ֥ה נִ֝שְׂגָּבָ֗ה בְּמַשְׂכִּיתֹֽו׃ </span>
<span class='v PR18_12' data-id='PR18_12'><span class='v-num v-12'>12&nbsp;</span>לִפְנֵי־שֶׁ֭בֶר יִגְבַּ֣הּ לֵב־אִ֑ישׁ וְלִפְנֵ֖י כָבֹ֣וד עֲנָוֽ͏ָה׃ </span>
<span class='v PR18_13' data-id='PR18_13'><span class='v-num v-13'>13&nbsp;</span>מֵשִׁ֣יב דָּ֭בָר בְּטֶ֣רֶם יִשְׁמָ֑ע אִוֶּ֥לֶת הִיא־לֹ֝֗ו וּכְלִמָּֽה׃ </span>
<span class='v PR18_14' data-id='PR18_14'><span class='v-num v-14'>14&nbsp;</span>רֽוּחַ־אִ֭ישׁ יְכַלְכֵּ֣ל מַחֲלֵ֑הוּ וְר֥וּחַ נְ֝כֵאָ֗ה מִ֣י יִשָּׂאֶֽנָּה׃ </span>
<span class='v PR18_15' data-id='PR18_15'><span class='v-num v-15'>15&nbsp;</span>לֵ֣ב נָ֭בֹון יִקְנֶה־דָּ֑עַת וְאֹ֥זֶן חֲ֝כָמִ֗ים תְּבַקֶּשׁ־דָּֽעַת׃ </span>
<span class='v PR18_16' data-id='PR18_16'><span class='v-num v-16'>16&nbsp;</span>מַתָּ֣ן אָ֭דָם יַרְחִ֣יב לֹ֑ו וְלִפְנֵ֖י גְדֹלִ֣ים יַנְחֶֽנּוּ׃ </span>
<span class='v PR18_17' data-id='PR18_17'><span class='v-num v-17'>17&nbsp;</span>צַדִּ֣יק הָרִאשֹׁ֣ון בְּרִיבֹ֑ו *יָבֹא־ (וּבָֽא)־רֵ֝עֵ֗הוּ וַחֲקָרֹֽו׃ </span>
<span class='v PR18_18' data-id='PR18_18'><span class='v-num v-18'>18&nbsp;</span>מִ֭דְיָנִים יַשְׁבִּ֣ית הַגֹּורָ֑ל וּבֵ֖ין עֲצוּמִ֣ים יַפְרִֽיד׃ </span>
<span class='v PR18_19' data-id='PR18_19'><span class='v-num v-19'>19&nbsp;</span>אָ֗ח נִפְשָׁ֥ע מִקִּרְיַת־עֹ֑ז *וּמְדֹונִים (וּ֝מִדְיָנִ֗ים) כִּבְרִ֥יחַ אַרְמֹֽון׃ </span>
<span class='v PR18_20' data-id='PR18_20'><span class='v-num v-20'>20&nbsp;</span>מִפְּרִ֣י פִי־אִ֭ישׁ תִּשְׂבַּ֣ע בִּטְנֹ֑ו תְּבוּאַ֖ת שְׂפָתָ֣יו יִשְׂבָּֽע׃ </span>
<span class='v PR18_21' data-id='PR18_21'><span class='v-num v-21'>21&nbsp;</span>מָ֣וֶת וְ֭חַיִּים בְּיַד־לָשֹׁ֑ון וְ֝אֹהֲבֶ֗יהָ יֹאכַ֥ל פִּרְיָֽהּ׃ </span>
<span class='v PR18_22' data-id='PR18_22'><span class='v-num v-22'>22&nbsp;</span>מָצָ֣א אִ֭שָּׁה מָ֣צָא טֹ֑וב וַיָּ֥פֶק רָ֝צֹ֗ון מֵיְהוָֽה׃ </span>
<span class='v PR18_23' data-id='PR18_23'><span class='v-num v-23'>23&nbsp;</span>תַּחֲנוּנִ֥ים יְדַבֶּר־רָ֑שׁ וְ֝עָשִׁ֗יר יַעֲנֶ֥ה עַזֹּֽות׃ </span>
<span class='v PR18_24' data-id='PR18_24'><span class='v-num v-24'>24&nbsp;</span>אִ֣ישׁ רֵ֭עִים לְהִתְרֹעֵ֑עַ וְיֵ֥שׁ אֹ֝הֵ֗ב דָּבֵ֥ק מֵאָֽח׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR17.html'>&#9664;</a>
<a class='home' href='index.html'>&#9776;</a>
<a class='next' href='PR19.html'>&#9654;</a>
</div></div>
</body></html>
