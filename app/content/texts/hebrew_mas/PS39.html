<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 39</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 39 </a>
<a class='prev' href='PS38.html'> &#9664; </a>
<a class='next' href='PS40.html'> &#9654; </a>
</div></div>
<div class='chapter section PS39 hbo PS ezra_sil' dir='rtl' data-id='PS39' data-nextid='PS40' data-previd='PS38' lang='hbo'> 

<div class='c'> 39</div>
<div class='p'>
<span class='v PS39_1' data-id='PS39_1'><span class='verse1 v-num v-1'>1&nbsp;</span>לַמְנַצֵּ֥חַ *לִידִיתוּן (לִֽידוּת֗וּן) מִזְמֹ֥ור לְדָוִֽד׃ </span>
<span class='v PS39_2' data-id='PS39_2'><span class='v-num v-2'>2&nbsp;</span>אָמַ֗רְתִּי אֶֽשְׁמְרָ֣ה דְרָכַי֮ מֵחֲטֹ֪וא בִלְשֹׁ֫ונִ֥י אֶשְׁמְרָ֥ה לְפִ֥י מַחְסֹ֑ום בְּעֹ֖ד רָשָׁ֣ע לְנֶגְדִּֽי׃ </span>
<span class='v PS39_3' data-id='PS39_3'><span class='v-num v-3'>3&nbsp;</span>נֶאֱלַ֣מְתִּי ד֭וּמִיָּה הֶחֱשֵׁ֣יתִי מִטֹּ֑וב וּכְאֵבִ֥י נֶעְכָּֽר׃ </span>
<span class='v PS39_4' data-id='PS39_4'><span class='v-num v-4'>4&nbsp;</span>חַם־לִבִּ֨י ׀ בְּקִרְבִּ֗י בַּהֲגִיגִ֥י תִבְעַר־אֵ֑שׁ דִּ֝בַּ֗רְתִּי בִּלְשֹֽׁונִי׃ </span>
<span class='v PS39_5' data-id='PS39_5'><span class='v-num v-5'>5&nbsp;</span>הֹודִ֘יעֵ֤נִי יְהוָ֨ה ׀ קִצִּ֗י וּמִדַּ֣ת יָמַ֣י מַה־הִ֑יא אֵ֝דְעָ֗ה מֶה־חָדֵ֥ל אָֽנִי׃ </span>
<span class='v PS39_6' data-id='PS39_6'><span class='v-num v-6'>6&nbsp;</span>הִנֵּ֤ה טְפָחֹ֨ות ׀ נָ֘תַ֤תָּה יָמַ֗י וְחֶלְדִּ֣י כְאַ֣יִן נֶגְדֶּ֑ךָ אַ֥ךְ כָּֽל־הֶ֥בֶל כָּל־אָ֝דָ֗ם נִצָּ֥ב סֶֽלָה׃ </span>
<span class='v PS39_7' data-id='PS39_7'><span class='v-num v-7'>7&nbsp;</span>אַךְ־בְּצֶ֤לֶם ׀ יִֽתְהַלֶּךְ־אִ֗ישׁ אַךְ־הֶ֥בֶל יֶהֱמָי֑וּן יִ֝צְבֹּ֗ר וְֽלֹא־יֵדַ֥ע מִי־אֹסְפָֽם׃ </span>
<span class='v PS39_8' data-id='PS39_8'><span class='v-num v-8'>8&nbsp;</span>וְעַתָּ֣ה מַה־קִּוִּ֣יתִי אֲדֹנָ֑י תֹּ֝וחַלְתִּ֗י לְךָ֣ הִֽיא׃ </span>
<span class='v PS39_9' data-id='PS39_9'><span class='v-num v-9'>9&nbsp;</span>מִכָּל־פְּשָׁעַ֥י הַצִּילֵ֑נִי חֶרְפַּ֥ת נָ֝בָ֗ל אַל־תְּשִׂימֵֽנִי׃ </span>
<span class='v PS39_10' data-id='PS39_10'><span class='v-num v-10'>10&nbsp;</span>נֶ֭אֱלַמְתִּי לֹ֣א אֶפְתַּח־פִּ֑י כִּ֖י אַתָּ֣ה עָשִֽׂיתָ׃ </span>
<span class='v PS39_11' data-id='PS39_11'><span class='v-num v-11'>11&nbsp;</span>הָסֵ֣ר מֵעָלַ֣י נִגְעֶ֑ךָ מִתִּגְרַ֥ת יָ֝דְךָ֗ אֲנִ֣י כָלִֽיתִי׃ </span>
<span class='v PS39_12' data-id='PS39_12'><span class='v-num v-12'>12&nbsp;</span>בְּֽתֹוכָ֘חֹ֤ות עַל־עָוֹ֨ן ׀ יִסַּ֬רְתָּ אִ֗ישׁ וַתֶּ֣מֶס כָּעָ֣שׁ חֲמוּדֹ֑ו אַ֤ךְ הֶ֖בֶל כָּל־אָדָ֣ם סֶֽלָה׃ </span>
<span class='v PS39_13' data-id='PS39_13'><span class='v-num v-13'>13&nbsp;</span>שִֽׁמְעָ֥ה־תְפִלָּתִ֨י ׀ יְהוָ֡ה וְשַׁוְעָתִ֨י ׀ הַאֲזִינָה֮ אֶֽל־דִּמְעָתִ֗י אַֽל־תֶּ֫חֱרַ֥שׁ כִּ֤י גֵ֣ר אָנֹכִ֣י עִמָּ֑ךְ תֹּ֝ושָׁ֗ב כְּכָל־אֲבֹותָֽי׃ </span>
<span class='v PS39_14' data-id='PS39_14'><span class='v-num v-14'>14&nbsp;</span>הָשַׁ֣ע מִמֶּ֣נִּי וְאַבְלִ֑יגָה בְּטֶ֖רֶם אֵלֵ֣ךְ וְאֵינֶֽנִּי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS38.html'>&#9664;</a>
<a class='home' href='index.html'>&#9776;</a>
<a class='next' href='PS40.html'>&#9654;</a>
</div></div>
</body></html>
