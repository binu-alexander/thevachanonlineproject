<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש מִשְׁלֵי 9</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PR.html'> מִשְׁלֵי 9 </a>
<a class='prev' href='PR8.html'> &#9664; </a>
<a class='next' href='PR10.html'> &#9654; </a>
</div></div>
<div class='chapter section PR9 hbo PR ezra_sil' dir='rtl' data-id='PR9' data-nextid='PR10' data-previd='PR8' lang='hbo'> 

<br><div class='c'>9</div>
<div class='p'>
<span class='v PR9_1' data-id='PR9_1'><span class='verse1 v-num v-1'>1&nbsp;</span>חָ֭כְמֹות בָּנְתָ֣ה בֵיתָ֑הּ חָצְבָ֖ה עַמּוּדֶ֣יהָ שִׁבְעָֽה׃ </span>
<span class='v PR9_2' data-id='PR9_2'><span class='v-num v-2'>2&nbsp;</span>טָבְחָ֣ה טִ֭בְחָהּ מָסְכָ֣ה יֵינָ֑הּ אַ֝֗ף עָֽרְכָ֥ה שֻׁלְחָנָֽהּ׃ </span>
<span class='v PR9_3' data-id='PR9_3'><span class='v-num v-3'>3&nbsp;</span>שָֽׁלְחָ֣ה נַעֲרֹתֶ֣יהָ תִקְרָ֑א עַל־גַּ֝פֵּ֗י מְרֹ֣מֵי קָֽרֶת׃ </span>
<span class='v PR9_4' data-id='PR9_4'><span class='v-num v-4'>4&nbsp;</span>מִי־פֶ֭תִי יָסֻ֣ר הֵ֑נָּה חֲסַר־לֵ֝֗ב אָ֣מְרָה לֹּֽו׃ </span>
<span class='v PR9_5' data-id='PR9_5'><span class='v-num v-5'>5&nbsp;</span>לְ֭כוּ לַחֲמ֣וּ בְֽלַחֲמִ֑י וּ֝שְׁת֗וּ בְּיַ֣יִן מָסָֽכְתִּי׃ </span>
<span class='v PR9_6' data-id='PR9_6'><span class='v-num v-6'>6&nbsp;</span>עִזְב֣וּ פְתָאיִ֣ם וִֽחְי֑וּ וְ֝אִשְׁר֗וּ בְּדֶ֣רֶךְ בִּינָֽה׃ </span>
<span class='v PR9_7' data-id='PR9_7'><span class='v-num v-7'>7&nbsp;</span>יֹ֤סֵ֨ר ׀ לֵ֗ץ לֹקֵ֣חַֽ לֹ֣ו קָלֹ֑ון וּמֹוכִ֖יחַ לְרָשָׁ֣ע מוּמֹֽו׃ </span>
<span class='v PR9_8' data-id='PR9_8'><span class='v-num v-8'>8&nbsp;</span>אַל־תֹּ֣וכַח לֵ֭ץ פֶּן־יִשְׂנָאֶ֑ךָּ הֹוכַ֥ח לְ֝חָכָ֗ם וְיֶאֱהָבֶֽךָּ׃ </span>
<span class='v PR9_9' data-id='PR9_9'><span class='v-num v-9'>9&nbsp;</span>תֵּ֣ן לְ֭חָכָם וְיֶחְכַּם־עֹ֑וד הֹודַ֥ע לְ֝צַדִּ֗יק וְיֹ֣וסֶף לֶֽקַח׃ פ </span>
<span class='v PR9_10' data-id='PR9_10'><span class='v-num v-10'>10&nbsp;</span>תְּחִלַּ֣ת חָ֭כְמָה יִרְאַ֣ת יְהוָ֑ה וְדַ֖עַת קְדֹשִׁ֣ים בִּינָֽה׃ </span>
<span class='v PR9_11' data-id='PR9_11'><span class='v-num v-11'>11&nbsp;</span>כִּי־בִ֭י יִרְבּ֣וּ יָמֶ֑יךָ וְיֹוסִ֥יפוּ לְּ֝ךָ֗ שְׁנֹ֣ות חַיִּֽים׃ </span>
<span class='v PR9_12' data-id='PR9_12'><span class='v-num v-12'>12&nbsp;</span>אִם־חָ֭כַמְתָּ חָכַ֣מְתָּ לָּ֑ךְ וְ֝לַ֗צְתָּ לְֽבַדְּךָ֥ תִשָּֽׂא׃ </span>
<span class='v PR9_13' data-id='PR9_13'><span class='v-num v-13'>13&nbsp;</span>אֵ֣שֶׁת כְּ֭סִילוּת הֹֽמִיָּ֑ה פְּ֝תַיּ֗וּת וּבַל־יָ֥דְעָה מָּֽה׃ </span>
<span class='v PR9_14' data-id='PR9_14'><span class='v-num v-14'>14&nbsp;</span>וְֽ֭יָשְׁבָה לְפֶ֣תַח בֵּיתָ֑הּ עַל־כִּ֝סֵּ֗א מְרֹ֣מֵי קָֽרֶת׃ </span>
<span class='v PR9_15' data-id='PR9_15'><span class='v-num v-15'>15&nbsp;</span>לִקְרֹ֥א לְעֹֽבְרֵי־דָ֑רֶךְ הַֽ֝מְיַשְּׁרִ֗ים אֹֽרְחֹותָֽם׃ </span>
<span class='v PR9_16' data-id='PR9_16'><span class='v-num v-16'>16&nbsp;</span>מִי־פֶ֭תִי יָסֻ֣ר הֵ֑נָּה וַחֲסַר־לֵ֝֗ב וְאָ֣מְרָה לֹּֽו׃ </span>
<span class='v PR9_17' data-id='PR9_17'><span class='v-num v-17'>17&nbsp;</span>מַֽיִם־גְּנוּבִ֥ים יִמְתָּ֑קוּ וְלֶ֖חֶם סְתָרִ֣ים יִנְעָֽם׃ </span>
<span class='v PR9_18' data-id='PR9_18'><span class='v-num v-18'>18&nbsp;</span>וְֽלֹא־יָ֭דַע כִּֽי־רְפָאִ֣ים שָׁ֑ם בְּעִמְקֵ֖י שְׁאֹ֣ול קְרֻאֶֽיהָ׃ פ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PR8.html'>&#9664;</a>
<a class='home' href='index.html'>&#9776;</a>
<a class='next' href='PR10.html'>&#9654;</a>
</div></div>
</body></html>
