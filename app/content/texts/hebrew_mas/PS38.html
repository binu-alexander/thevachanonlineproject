<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 38</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 38 </a>
<a class='prev' href='PS37.html'> &#9664; </a>
<a class='next' href='PS39.html'> &#9654; </a>
</div></div>
<div class='chapter section PS38 hbo PS ezra_sil' dir='rtl' data-id='PS38' data-nextid='PS39' data-previd='PS37' lang='hbo'> 

<div class='c'> 38</div>
<div class='p'>
<span class='v PS38_1' data-id='PS38_1'><span class='verse1 v-num v-1'>1&nbsp;</span>מִזְמֹ֖ור לְדָוִ֣ד לְהַזְכִּֽיר׃ </span>
<span class='v PS38_2' data-id='PS38_2'><span class='v-num v-2'>2&nbsp;</span>יְֽהוָ֗ה אַל־בְּקֶצְפְּךָ֥ תֹוכִיחֵ֑נִי וּֽבַחֲמָתְךָ֥ תְיַסְּרֵֽנִי׃ </span>
<span class='v PS38_3' data-id='PS38_3'><span class='v-num v-3'>3&nbsp;</span>כִּֽי־חִ֭צֶּיךָ נִ֣חֲתוּ בִ֑י וַתִּנְחַ֖ת עָלַ֣י יָדֶֽךָ׃ </span>
<span class='v PS38_4' data-id='PS38_4'><span class='v-num v-4'>4&nbsp;</span>אֵין־מְתֹ֣ם בִּ֭בְשָׂרִי מִפְּנֵ֣י זַעְמֶ֑ךָ אֵין־שָׁלֹ֥ום בַּ֝עֲצָמַ֗י מִפְּנֵ֥י חַטָּאתִֽי׃ </span>
<span class='v PS38_5' data-id='PS38_5'><span class='v-num v-5'>5&nbsp;</span>כִּ֣י עֲ֭וֹנֹתַי עָבְר֣וּ רֹאשִׁ֑י כְּמַשָּׂ֥א כָ֝בֵ֗ד יִכְבְּד֥וּ מִמֶּֽנִּי׃ </span>
<span class='v PS38_6' data-id='PS38_6'><span class='v-num v-6'>6&nbsp;</span>הִבְאִ֣ישׁוּ נָ֭מַקּוּ חַבּוּרֹתָ֑י מִ֝פְּנֵ֗י אִוַּלְתִּֽי׃ </span>
<span class='v PS38_7' data-id='PS38_7'><span class='v-num v-7'>7&nbsp;</span>נַעֲוֵ֣יתִי שַׁחֹ֣תִי עַד־מְאֹ֑ד כָּל־הַ֝יֹּ֗ום קֹדֵ֥ר הִלָּֽכְתִּי׃ </span>
<span class='v PS38_8' data-id='PS38_8'><span class='v-num v-8'>8&nbsp;</span>כִּֽי־כְ֭סָלַי מָלְא֣וּ נִקְלֶ֑ה וְאֵ֥ין מְ֝תֹ֗ם בִּבְשָׂרִֽי׃ </span>
<span class='v PS38_9' data-id='PS38_9'><span class='v-num v-9'>9&nbsp;</span>נְפוּגֹ֣ותִי וְנִדְכֵּ֣יתִי עַד־מְאֹ֑ד שָׁ֝אַ֗גְתִּי מִֽנַּהֲמַ֥ת לִבִּֽי׃ </span>
<span class='v PS38_10' data-id='PS38_10'><span class='v-num v-10'>10&nbsp;</span>אֲ‍ֽדֹנָי נֶגְדְּךָ֥ כָל־תַּאֲוָתִ֑י וְ֝אַנְחָתִ֗י מִמְּךָ֥ לֹא־נִסְתָּֽרָה׃ </span>
<span class='v PS38_11' data-id='PS38_11'><span class='v-num v-11'>11&nbsp;</span>לִבִּ֣י סְ֭חַרְחַר עֲזָבַ֣נִי כֹחִ֑י וְֽאֹור־עֵינַ֥י גַּם־הֵ֝֗ם אֵ֣ין אִתִּֽי׃ </span>
<span class='v PS38_12' data-id='PS38_12'><span class='v-num v-12'>12&nbsp;</span>אֹֽהֲבַ֨י ׀ וְרֵעַ֗י מִנֶּ֣גֶד נִגְעִ֣י יַעֲמֹ֑דוּ וּ֝קְרֹובַ֗י מֵרָחֹ֥ק עָמָֽדוּ׃ </span>
<span class='v PS38_13' data-id='PS38_13'><span class='v-num v-13'>13&nbsp;</span>וַיְנַקְשׁ֤וּ ׀ מְבַקְשֵׁ֬י נַפְשִׁ֗י וְדֹרְשֵׁ֣י רָ֭עָתִי דִּבְּר֣וּ הַוֹּ֑ות וּ֝מִרְמֹ֗ות כָּל־הַיֹּ֥ום יֶהְגּֽוּ׃ </span>
<span class='v PS38_14' data-id='PS38_14'><span class='v-num v-14'>14&nbsp;</span>וַאֲנִ֣י כְ֭חֵרֵשׁ לֹ֣א אֶשְׁמָ֑ע וּ֝כְאִלֵּ֗ם לֹ֣א יִפְתַּח־פִּֽיו׃ </span>
<span class='v PS38_15' data-id='PS38_15'><span class='v-num v-15'>15&nbsp;</span>וָאֱהִ֗י כְּ֭אִישׁ אֲשֶׁ֣ר לֹא־שֹׁמֵ֑עַ וְאֵ֥ין בְּ֝פִ֗יו תֹּוכָחֹֽות׃ </span>
<span class='v PS38_16' data-id='PS38_16'><span class='v-num v-16'>16&nbsp;</span>כִּֽי־לְךָ֣ יְהוָ֣ה הֹוחָ֑לְתִּי אַתָּ֥ה תַ֝עֲנֶ֗ה אֲדֹנָ֥י אֱלֹהָֽי׃ </span>
<span class='v PS38_17' data-id='PS38_17'><span class='v-num v-17'>17&nbsp;</span>כִּֽי־אָ֭מַרְתִּי פֶּן־יִשְׂמְחוּ־לִ֑י בְּמֹ֥וט רַ֝גְלִ֗י עָלַ֥י הִגְדִּֽילוּ׃ </span>
<span class='v PS38_18' data-id='PS38_18'><span class='v-num v-18'>18&nbsp;</span>כִּֽי־אֲ֭נִי לְצֶ֣לַע נָכֹ֑ון וּמַכְאֹובִ֖י נֶגְדִּ֣י תָמִֽיד׃ </span>
<span class='v PS38_19' data-id='PS38_19'><span class='v-num v-19'>19&nbsp;</span>כִּֽי־עֲוֹנִ֥י אַגִּ֑יד אֶ֝דְאַ֗ג מֵֽחַטָּאתִֽי׃ </span>
<span class='v PS38_20' data-id='PS38_20'><span class='v-num v-20'>20&nbsp;</span>וְֽ֭אֹיְבַי חַיִּ֣ים עָצֵ֑מוּ וְרַבּ֖וּ שֹׂנְאַ֣י שָֽׁקֶר׃ </span>
<span class='v PS38_21' data-id='PS38_21'><span class='v-num v-21'>21&nbsp;</span>וּמְשַׁלְּמֵ֣י רָ֭עָה תַּ֣חַת טֹובָ֑ה יִ֝שְׂטְנ֗וּנִי תַּ֣חַת *רְדֹופִי־ (רָֽדְפִי)־טֹֽוב׃ </span>
<span class='v PS38_22' data-id='PS38_22'><span class='v-num v-22'>22&nbsp;</span>אַל־תַּֽעַזְבֵ֥נִי יְהוָ֑ה אֱ֝לֹהַ֗י אַל־תִּרְחַ֥ק מִמֶּֽנִּי׃ </span>
<span class='v PS38_23' data-id='PS38_23'><span class='v-num v-23'>23&nbsp;</span>ח֥וּשָׁה לְעֶזְרָתִ֑י אֲ֝דֹנָ֗י תְּשׁוּעָתִֽי׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS37.html'>&#9664;</a>
<a class='home' href='index.html'>&#9776;</a>
<a class='next' href='PS39.html'>&#9654;</a>
</div></div>
</body></html>
