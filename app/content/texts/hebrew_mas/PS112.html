<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>כתבי הקודש תְּהִלִּים 112</title>
<link href='ezra.css' rel='stylesheet' />
<link href='fallback.css' rel='stylesheet' />
</head><body dir='rtl' class='section-document'>
<div class='header'><div class='nav'>
<a class='home' href='index.html'> &#9776; </a><a class='location ezra_sil' href='PS.html'> תְּהִלִּים 112 </a>
<a class='prev' href='PS111.html'> &#9664; </a>
<a class='next' href='PS113.html'> &#9654; </a>
</div></div>
<div class='chapter section PS112 hbo PS ezra_sil' dir='rtl' data-id='PS112' data-nextid='PS113' data-previd='PS111' lang='hbo'> 

<br><div class='c'> 112</div>
<div class='p'>
<span class='v PS112_1' data-id='PS112_1'><span class='verse1 v-num v-1'>1&nbsp;</span>הַ֥לְלוּ יָ֨הּ ׀ אַשְׁרֵי־אִ֭ישׁ יָרֵ֣א אֶת־יְהוָ֑ה בְּ֝מִצְוֹתָ֗יו חָפֵ֥ץ מְאֹֽד׃ </span>
<span class='v PS112_2' data-id='PS112_2'><span class='v-num v-2'>2&nbsp;</span>גִּבֹּ֣ור בָּ֭אָרֶץ יִהְיֶ֣ה זַרְעֹ֑ו דֹּ֭ור יְשָׁרִ֣ים יְבֹרָֽךְ׃ </span>
<span class='v PS112_3' data-id='PS112_3'><span class='v-num v-3'>3&nbsp;</span>הֹון־וָעֹ֥שֶׁר בְּבֵיתֹ֑ו וְ֝צִדְקָתֹ֗ו עֹמֶ֥דֶת לָעַֽד׃ </span>
<span class='v PS112_4' data-id='PS112_4'><span class='v-num v-4'>4&nbsp;</span>זָ֘רַ֤ח בַּחֹ֣שֶׁךְ אֹ֖ור לַיְשָׁרִ֑ים חַנּ֖וּן וְרַח֣וּם וְצַדִּֽיק׃ </span>
<span class='v PS112_5' data-id='PS112_5'><span class='v-num v-5'>5&nbsp;</span>טֹֽוב־אִ֭ישׁ חֹונֵ֣ן וּמַלְוֶ֑ה יְכַלְכֵּ֖ל דְּבָרָ֣יו בְּמִשְׁפָּֽט׃ </span>
<span class='v PS112_6' data-id='PS112_6'><span class='v-num v-6'>6&nbsp;</span>כִּֽי־לְעֹולָ֥ם לֹא־יִמֹּ֑וט לְזֵ֥כֶר עֹ֝ולָ֗ם יִהְיֶ֥ה צַדִּֽיק׃ </span>
<span class='v PS112_7' data-id='PS112_7'><span class='v-num v-7'>7&nbsp;</span>מִשְּׁמוּעָ֣ה רָ֭עָה לֹ֣א יִירָ֑א נָכֹ֥ון לִ֝בֹּ֗ו בָּטֻ֥חַ בַּיהוָֽה׃ </span>
<span class='v PS112_8' data-id='PS112_8'><span class='v-num v-8'>8&nbsp;</span>סָמ֣וּךְ לִ֭בֹּו לֹ֣א יִירָ֑א עַ֖ד אֲשֶׁר־יִרְאֶ֣ה בְצָרָֽיו׃ </span>
<span class='v PS112_9' data-id='PS112_9'><span class='v-num v-9'>9&nbsp;</span>פִּזַּ֤ר ׀ נָ֘תַ֤ן לָאֶבְיֹונִ֗ים צִ֭דְקָתֹו עֹמֶ֣דֶת לָעַ֑ד קַ֝רְנֹ֗ו תָּר֥וּם בְּכָבֹֽוד׃ </span>
<span class='v PS112_10' data-id='PS112_10'><span class='v-num v-10'>10&nbsp;</span>רָ֘שָׁ֤ע יִרְאֶ֨ה ׀ וְכָעָ֗ס שִׁנָּ֣יו יַחֲרֹ֣ק וְנָמָ֑ס תַּאֲוַ֖ת רְשָׁעִ֣ים תֹּאבֵֽד׃ </span></div></div>
<div class='footnotes'>

</div>
<div class='footer'><div class='nav'>
<a class='prev' href='PS111.html'>&#9664;</a>
<a class='home' href='index.html'>&#9776;</a>
<a class='next' href='PS113.html'>&#9654;</a>
</div></div>
</body></html>
