<!DOCTYPE html>
<html><head>
<link href='../../../build/mobile.css' rel='stylesheet' />
<link href='haiola.css' rel='stylesheet' /><meta charset='UTF-8' /><title> യോഹന്നാന്‍:15</title></head><body dir="ltr">
<div class='chapter section JN15 mal-wbtc MAL JN Gentium' dir='ltr' data-id='JN15' data-nextid='JN16' data-previd='JN14' lang='MAL'> 
<div class='s'>യേശു മുന്തിരിവള്ളി പോലെ </div>
<div class='c'>15</div>
<div class='p'>
<span class='v JN15_1' data-id='JN15_1'>
<span class='verse1 v-num v-1'>1&nbsp;</span>യേശു പറഞ്ഞു, “ഞാന്‍ യഥാര്‍ത്ഥ മുന്തിരിവള്ളിയാകുന്നു. എന്‍റെ പിതാവ് തോട്ടക്കാരനും. </span>
<span class='v JN15_2' data-id='JN15_2'><span class='v-num v-2'>2&nbsp;</span>ഫലം<span class='note'><span class='key'>*</span><span class='text'> ഫലം തങ്ങള്‍ അവന്‍റേതാണെന്നു കാണിക്കാന്‍ യേശുവിന്‍റെ അനുയായികള്‍ ജീവിച്ച മാര്‍ഗ്ഗം എന്നര്‍ത്ഥം. 7-10 വാക്യങ്ങള്‍ നോക്കുക.</span></span> ഉണ്ടാകാത്ത എന്‍റെ എല്ലാ ശാഖകളും അവന്‍ മുറിച്ചു കളയുന്നു. കായ്ക്കുന്ന എല്ലാ ശാഖകളും കൂടുതല്‍ കായ്ക്കുന്നതിന് അവന്‍ വെട്ടിയൊതുക്കുന്നു. </span>
<span class='v JN15_3' data-id='JN15_3'><span class='v-num v-3'>3&nbsp;</span>ഞാന്‍ നിങ്ങളോടു പറഞ്ഞ വചനങ്ങള്‍ മൂലം നിങ്ങള്‍ നേരത്തെതന്നെ വൃത്തിയാക്കപ്പെട്ടിരിക്കുന്നു. </span>
<span class='v JN15_4' data-id='JN15_4'><span class='v-num v-4'>4&nbsp;</span>എന്നില്‍ തുടര്‍ന്നു വസിക്കുക, ഞാന്‍ നിങ്ങളിലും വസിക്കും. ഒരു ശാഖയ്ക്കും തനിയെ കായ്ക്കാനാവില്ല. അത് മുന്തിരിവള്ളിയുടെ ശാഖയായിരിക്കണം. അതുപോലെയാണു നിങ്ങളും. നിങ്ങള്‍ക്കു തനിയെ കായ്ക്കാനാവില്ല. നിങ്ങള്‍ എന്നില്‍ വസിക്കണം. </span></div>
<div class='p'>
<span class='v JN15_5' data-id='JN15_5'><span class='v-num v-5'>5&nbsp;</span>“ഞാന്‍ മുന്തിരിവള്ളിയും നിങ്ങള്‍ ചില്ലകളുമാണ്. ഒരുത്തന്‍ എന്നില്‍ വസിക്കുകയും ഞാന്‍ അവനില്‍ വസിക്കുകയും ചെയ്താല്‍ ഏറെ ഫലം ഉളവാക്കും. പക്ഷേ എന്നെക്കൂടാതെ അയാള്‍ക്ക് ഒന്നും ചെയ്യാനാവില്ല. </span>
<span class='v JN15_6' data-id='JN15_6'><span class='v-num v-6'>6&nbsp;</span>എന്നില്‍ വസിക്കാനാവാത്തവന്‍ മുറിച്ചെറിയപ്പെട്ട ചില്ലയ്ക്കു സമമാണ്. ആ ചില്ല കരിഞ്ഞു പോകും. ഉണങ്ങിയ ചില്ലകള്‍ ശേഖരിച്ച് ആളുകള്‍ തീയിലെറിയും. </span></div>
<div class='p'>
<span class='v JN15_7' data-id='JN15_7'><span class='v-num v-7'>7&nbsp;</span>“എന്നില്‍ വസിക്കുകയും എന്‍റെ വചനങ്ങള്‍ പിന്തുടരുകയും ചെയ്യുക. അങ്ങനെ ചെയ്താല്‍ നിങ്ങള്‍ ആവശ്യപ്പെടുന്നതെന്തും സാധിച്ചു കിട്ടും. </span>
<span class='v JN15_8' data-id='JN15_8'><span class='v-num v-8'>8&nbsp;</span>കൂടുതല്‍ ഫലമുണ്ടാക്കി നിങ്ങള്‍ എന്‍റെ ശിഷ്യന്മാരാണെന്നു തെളിയിക്കുക. അതെന്‍റെ പിതാവിനെ മഹത്വപ്പെടുത്തും. </span></div>
<div class='p'>
<span class='v JN15_9' data-id='JN15_9'><span class='v-num v-9'>9&nbsp;</span>“പിതാവ് എന്നെ സ്നേഹിക്കുന്ന പോലെ ഞാന്‍ നിങ്ങളെ സ്നേഹിച്ചു. എന്‍റെ സ്നേഹത്തില്‍ വാസം തുടരുക. </span>
<span class='v JN15_10' data-id='JN15_10'><span class='v-num v-10'>10&nbsp;</span>ഞാനെന്‍റെ പിതാവിന്‍റെ കല്പനകള്‍ അനുസരിക്കുകയും അവന്‍റെ സ്നേഹത്തില്‍ വസിക്കുകയും ചെയ്യുന്നു. നിങ്ങള്‍ എന്‍റെ കല്പനകള്‍ അനുസരിച്ചാല്‍ നിങ്ങള്‍ എന്‍റെ സ്നേഹത്തിനു തുടര്‍ച്ചയായി പാത്രമാകും. </span>
<span class='v JN15_11' data-id='JN15_11'><span class='v-num v-11'>11&nbsp;</span>എനിക്കുള്ള അതേ ആഹ്ലാദം നിങ്ങള്‍ക്കും ഉണ്ടാകാനാണിതെല്ലാം നിങ്ങളോടു ഞാന്‍ പറഞ്ഞത്. നിങ്ങളുടെ ആഹ്ലാദം സന്പൂര്‍ണ്ണമായിരിക്കണമെന്ന് ഞാനാഗ്രഹിക്കുന്നു. </span>
<span class='v JN15_12' data-id='JN15_12'><span class='v-num v-12'>12&nbsp;</span>ഞാന്‍ നിങ്ങള്‍ക്കു തരുന്ന കല്പന ഇതാണ്. ഞാന്‍ നിങ്ങളെ സ്നേഹിച്ചതു പോലെ പരസ്പരം സ്നേഹിക്കുവിന്‍. </span>
<span class='v JN15_13' data-id='JN15_13'><span class='v-num v-13'>13&nbsp;</span>കൂട്ടുകാര്‍ക്കുവേണ്ടി മരിക്കുകയാണ് ഒരാള്‍ക്കു കാണിക്കാവുന്ന ഏറ്റവും മഹത്തായ സ്നേഹം. </span>
<span class='v JN15_14' data-id='JN15_14'><span class='v-num v-14'>14&nbsp;</span>ഞാന്‍ പറയുന്ന കാര്യങ്ങള്‍ ചെയ്താല്‍ നിങ്ങളെന്‍റെ സുഹൃത്തുക്കളാണ്. </span>
<span class='v JN15_15' data-id='JN15_15'><span class='v-num v-15'>15&nbsp;</span>ഞാനിപ്പോള്‍ നിങ്ങളെ ദാസരെന്നു വിളിക്കുന്നില്ല. യജമാനനെന്താണു ചെയ്യുന്നതെന്നു ദാസനറിയുന്നില്ല. എന്നാല്‍ ഞാന്‍ നിങ്ങളെ സ്നേഹിതരെന്നു വിളിച്ചിരിക്കുന്നു. കാരണം, എന്‍റെ പിതാവില്‍ നിന്നു കേട്ടതൊക്കെ ഞാന്‍ നിങ്ങളെ അറിയിച്ചു കഴിഞ്ഞു. </span></div>
<div class='p'>
<span class='v JN15_16' data-id='JN15_16'><span class='v-num v-16'>16&nbsp;</span>“നിങ്ങള്‍ എന്നെ തിരഞ്ഞെടുത്തതല്ല. ഞാന്‍ നിങ്ങളെ തിരഞ്ഞെടുത്തതാണ്. പോയി ഫലം സൃഷ്ടിക്കുക, അപ്പോള്‍ നിങ്ങളുടെ ഫലം ജീവിതത്തില്‍ തുടരും. അപ്പോള്‍ പിതാവ് നിങ്ങള്‍ എന്‍റെ നാമത്തില്‍ ആവശ്യപ്പെടുന്നതെന്തും നിങ്ങള്‍ക്കു നല്‍കും. </span>
<span class='v JN15_17' data-id='JN15_17'><span class='v-num v-17'>17&nbsp;</span>ഇതെന്‍റെ കല്പനയാണ്. പരസ്പരം സ്നേഹിക്കുക. </span></div>
<div class='s'>യേശു ശിഷ്യന്മാര്‍ക്കു മുന്നറിയിപ്പു നല്‍കുന്നു </div>
<div class='p'>
<span class='v JN15_18' data-id='JN15_18'><span class='v-num v-18'>18&nbsp;</span>“ലോകം നിങ്ങളെ വെറുക്കുന്നുവെങ്കില്‍, ഓര്‍മ്മിക്കുക ലോകം എന്നെ ആദ്യം വെറുത്തു. </span>
<span class='v JN15_19' data-id='JN15_19'><span class='v-num v-19'>19&nbsp;</span>നിങ്ങള്‍ ഈ ലോകത്തില്‍ നിന്നുള്ളവര്‍ ആയിരുന്നെങ്കില്‍ സ്വന്തം ആളുകളെ സ്നേഹിക്കുന്നതു പോലെ ലോകം നിങ്ങളെയും സ്നേഹിച്ചേനെ. പക്ഷെ ഞാന്‍ നിങ്ങളെ തിരഞ്ഞെടുത്തു ലോകത്തില്‍നിന്നും മാറ്റി നിര്‍ത്തി. അങ്ങനെ നിങ്ങള്‍ ഈ ലോകത്തില്‍ ഉള്‍പ്പെടാത്തതിനാലാണ് അവര്‍ നിങ്ങളെ വെറുത്തത്. </span></div>
<div class='p'>
<span class='v JN15_20' data-id='JN15_20'><span class='v-num v-20'>20&nbsp;</span>“ഞാന്‍ നിങ്ങള്‍ക്കു പറഞ്ഞുതന്ന പാഠം ഓര്‍മ്മിക്കുക: ഒരു ദാസനും യജമാനനെക്കാള്‍ ശ്രേഷ്ഠനല്ല. ആളുകള്‍ എന്നെ പീഡിപ്പിച്ചിട്ടുണ്ടെങ്കില്‍ അവര്‍ അതു നിങ്ങളോടും ചെയ്യും. എന്‍റെ വചനങ്ങള്‍ അവര്‍ അനുസരിച്ചിരുന്നുവെങ്കില്‍ നിങ്ങളുടെ വചനങ്ങളെയും അവര്‍ അനുസരിക്കും. </span>
<span class='v JN15_21' data-id='JN15_21'><span class='v-num v-21'>21&nbsp;</span>ആളുകള്‍ ഞാന്‍ കാരണം നിങ്ങളോട് ഇങ്ങനെയെല്ലാം ചെയ്യും. എന്തുകൊണ്ടെന്നാല്‍ എന്നെ അയച്ചവനെ അവര്‍ക്കറിയില്ല. </span>
<span class='v JN15_22' data-id='JN15_22'><span class='v-num v-22'>22&nbsp;</span>ഞാന്‍ വന്ന് ലോകരോടു സംസാരിച്ചിരുന്നില്ലെങ്കില്‍ അവര്‍ക്കു പാപത്തിന്‍റെ കുറ്റഭാരം ഉണ്ടാകുകയില്ലായിരുന്നു. പക്ഷേ ഞാന്‍ അവരോടു സംസാരിച്ചു കഴിഞ്ഞു. അതുകൊണ്ട് അവര്‍ക്ക് പാപത്തില്‍ നിന്ന് ഒഴികഴിവില്ല. </span></div>
<div class='p'>
<span class='v JN15_23' data-id='JN15_23'><span class='v-num v-23'>23&nbsp;</span>“എന്നെ വെറുക്കുന്ന ഏതൊരുവനും എന്‍റെ പിതാവിനെയും വെറുക്കുന്നു. </span>
<span class='v JN15_24' data-id='JN15_24'><span class='v-num v-24'>24&nbsp;</span>മറ്റാരും ഇതുവരെ ചെയ്യാത്ത കാര്യങ്ങളാണ് ഞാന്‍ അവരുടെയിടയില്‍ ചെയ്തത്. ഞാനതൊന്നും ചെയ്തിരുന്നില്ലെങ്കില്‍ അവര്‍ക്കു പാപം ഉണ്ടാവുകയില്ലായിരുന്നു. എന്നാല്‍ ഞാന്‍ ചെയ്തതൊക്കെ അവര്‍ കണ്ടു. എന്നിട്ടും അവര്‍ എന്നെയും എന്‍റെ പിതാവിനെയും വെറുക്കുന്നു. </span>
<span class='v JN15_25' data-id='JN15_25'><span class='v-num v-25'>25&nbsp;</span>അവരുടെ ന്യായപ്രമാണത്തില്‍ എഴുതിയിരിക്കുന്നത് സത്യാമാകാനാണിങ്ങനെ സംഭവിച്ചത് ‘അവരെന്നെ അകാരണമായി വെറുത്തു.’<span class='note'><span class='key'>†</span><span class='text'> ‘അവരെന്നെ … വെറുത്തു’ ഉദ്ധരണി സങ്കീ.35:19, 69:4.</span></span> </span></div>
<div class='p'>
<span class='v JN15_26' data-id='JN15_26'><span class='v-num v-26'>26&nbsp;</span>“ഞാന്‍ പിതാവില്‍ നിന്ന് സഹായിയെ നിങ്ങളുടെ അടുത്തേക്ക് അയയ്ക്കും. അതു പിതാവില്‍ നിന്നുള്ള സത്യത്മാവായിരിക്കും. അവന്‍ വരുന്പോള്‍ എന്നെപ്പറ്റി പറയും. </span>
<span class='v JN15_27' data-id='JN15_27'><span class='v-num v-27'>27&nbsp;</span>നിങ്ങളെപ്പറ്റിയും ആളുകളോടു പറയും. എന്തെന്നാല്‍ ആദ്യം മുതല്‍ക്കു തന്നെ നിങ്ങളെന്‍റെ കൂടെ ഉണ്ടായിരുന്നു. </span></div></div>
</body></html>
