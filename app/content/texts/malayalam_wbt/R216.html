<!DOCTYPE html>
<html><head>
<link href='../../../build/mobile.css' rel='stylesheet' />
<link href='haiola.css' rel='stylesheet' /><meta charset='UTF-8' /><title> 2 ദിനവൃത്താന്തം:16</title></head><body dir="ltr">
<div class='chapter section R216 mal-wbtc MAL R2 Gentium' dir='ltr' data-id='R216' data-nextid='R217' data-previd='R215' lang='MAL'> 
<div class='s'>ആസയുടെ അവസാന വര്‍ഷങ്ങള്‍ </div>
<div class='c'>16</div>
<div class='p'>
<span class='v R216_1' data-id='R216_1'>
<span class='verse1 v-num v-1'>1&nbsp;</span>ആസയുടെ മുപ്പത്താറാം ഭരണവര്‍ഷത്തില്‍ ബയെശാ യെഹൂദാരാജ്യം ആക്രമിച്ചു. യിസ്രായേല്‍രാജാവായിരുന്നു ബയെശാ. അയാള്‍ രാമാപട്ടണംവരെ കടന്നുചെന്ന് അതൊരുകോട്ടയാക്കി. രാമാപട്ടണത്തെ ആളുകള്‍ യെഹൂദയിലെ ആസാരാജാവിന്‍റെ രാജ്യത്തേക്കു പോകുന്നതും വരുന്നതും തടയാനുള്ള സ്ഥലമാക്കി. </span></div>
<div class='p'>
<span class='v R216_2' data-id='R216_2'><span class='v-num v-2'>2&nbsp;</span>യഹോവയുടെ ആലയത്തിലെ ഖജനാവില്‍നിന്നും ആസാ വെള്ളിയും സ്വര്‍ണ്ണവും എടുത്തു. രാജകൊട്ടാരത്തിലെ വെള്ളിയും സ്വര്‍ണ്ണവും അയാളെടുത്തു. അനന്തരം ആസാ ബെന്‍-ഹദദിന് ദൂതന്മാരെ അയച്ചു. അരാമിലെ രാജാവായിരുന്നു ബെന്‍-ഹദദ്. ദമ്മേശെക്കുപട്ടണത്തിലായിരുന്നു അദ്ദേഹം വസിച്ചിരുന്നത്. ആസയുടെ സന്ദേശം ഇതായിരുന്നു: </span>
<span class='v R216_3' data-id='R216_3'><span class='v-num v-3'>3&nbsp;</span>“ബെന്‍-ഹദദ്, നമുക്ക് ഒരു കരാറുണ്ടാക്കാം. അത് അങ്ങയുടെ പിതാവും എന്‍റെ പിതാവും തമ്മിലുണ്ടാക്കിയ കരാറുപോലെയായിരിക്കട്ടെ. ഇതാ ഞാനങ്ങയ്ക്ക് വെള്ളിയും സ്വര്‍ണ്ണവും അയച്ചു തരുന്നു. ഇപ്പോള്‍ അങ്ങ് യിസ്രായേല്‍ രാജാവായ ബയെശെയുമായുള്ള കരാര്‍ ലംഘിച്ചാലും. അപ്പോള്‍ അയാളെന്നെ വിട്ടുപോകുകയും എന്നെ ഉപദ്രവിക്കുന്നത് അവസാനിപ്പിക്കുകയും ചെയ്യും.” </span></div>
<div class='p'>
<span class='v R216_4' data-id='R216_4'><span class='v-num v-4'>4&nbsp;</span>ബെന്‍-ഹദദ് ആസയോടു യോജിച്ചു. ബെന്‍-ഹദദ് യിസ്രായേലിലെ പട്ടണങ്ങള്‍ ആക്രമിക്കാന്‍ തന്‍റെ സൈന്യാധിപന്മാരെ അയച്ചു. ഈയോന്‍, ദാന്‍, ആബേല്‍-മയീം എന്നീ പട്ടണങ്ങള്‍ സൈന്യാധിപന്മാര്‍ ആക്രമിച്ചു. നിധികള്‍ സൂക്ഷിച്ചിരുന്ന നഫ്താലിരാജ്യത്തെ പട്ടണങ്ങളും അവര്‍ ആക്രമിച്ചു. </span>
<span class='v R216_5' data-id='R216_5'><span class='v-num v-5'>5&nbsp;</span>യിസ്രായേല്‍ പട്ടണങ്ങളിലുണ്ടായ ആക്രമണങ്ങളെപ്പറ്റി ബയെശാ കേട്ടു. അതിനാല്‍ അയാള്‍ രാമാപട്ടണം കോട്ടയാക്കുന്ന പണികള്‍ നിര്‍ത്തി അവിടം വിട്ടു പോയി. </span>
<span class='v R216_6' data-id='R216_6'><span class='v-num v-6'>6&nbsp;</span>അനന്തരം ആസാരാജാവ് എല്ലാ യെഹൂദക്കാരെയും വിളിച്ചുകൂട്ടി. അവര്‍ രാമാപട്ടണത്തിലേക്കു പോകുകയും കോട്ടപണിയാന്‍ ബയെശാ അവിടെ കൂട്ടിയിരുന്ന കല്ലുകളും തടികളും എടുത്തു കൊണ്ടുപോകുകയും ചെയ്തു. ആസയും യെഹൂദക്കാരും ആ കല്ലുകളും മരങ്ങളും ഗെബാ, മിസ്പ എന്നീ പട്ടണങ്ങള്‍ ശക്തമാക്കാന്‍ ഉപയോഗിച്ചു. </span></div>
<div class='p'>
<span class='v R216_7' data-id='R216_7'><span class='v-num v-7'>7&nbsp;</span>ആ സമയം ദൈവപുരുഷനായ ഹനാനി യെഹൂദാരാജാവായ ആസയുടെ അടുത്തെത്തി. ഹനാനി അയാളോടു പറഞ്ഞു, “ആസാ, നിന്നെ സഹായിക്കാന്‍ നീ ആശ്രയിച്ചത് അരാമിലെ രാജാവിനെയാണ്; നിന്‍റെ ദൈവമാകുന്ന യഹോവയെ അല്ല. നീ യഹോവയെയായിരുന്നു ആശ്രയിക്കേണ്ടിയിരുന്നത്. എന്നാല്‍ നീ സഹായത്തിന് യഹോവയെ ആശ്രയിക്കാഞ്ഞതിനാല്‍ അരാമിലെ രാജാവിന്‍റെ സൈന്യം നിന്നില്‍ നിന്നു രക്ഷപ്പെട്ടു. </span>
<span class='v R216_8' data-id='R216_8'><span class='v-num v-8'>8&nbsp;</span>എത്യോപ്യക്കാര്‍ക്കും ലൂബ്യക്കാര്‍ക്കും വളരെ വലുതും ശക്തവുമായ സൈന്യമുണ്ടായിരുന്നു. അവര്‍ക്ക് ധാരാളം തേരുകളും തേരാളികളുമുണ്ടായിരുന്നു. എന്നാല്‍ ആസാ, നീ യഹോവയെ ആശ്രയിച്ചതിനാല്‍ അത്രയും വലുതും ശക്തവുമായൊരു സൈന്യത്തെ തോല്പിക്കാന്‍ യഹോവ നിന്നെ സഹായിച്ചു. </span>
<span class='v R216_9' data-id='R216_9'><span class='v-num v-9'>9&nbsp;</span>തന്നില്‍ വിശ്വാസമര്‍പ്പിച്ചവര്‍ക്കു വേണ്ടി, അവരെ കരുത്തരാക്കുവാന്‍ വേണ്ടി, യഹോവയുടെ കണ്ണുകള്‍ ഭൂമിയിലെന്പാടും ചുറ്റിത്തിരിയുന്നു. ആസാ, നീ ഒരു മണ്ടത്തരമാണ് കാണിച്ചത്. അതിനാല്‍ ഇപ്പോള്‍ മുതല്‍ നിനക്ക് യുദ്ധങ്ങളുണ്ടാകും.” </span></div>
<div class='p'>
<span class='v R216_10' data-id='R216_10'><span class='v-num v-10'>10&nbsp;</span>ഹനാനിയുടെ വാക്കുകള്‍ കേട്ട് ആസാ അയാളോടു കോപിച്ചു. അയാളുടെ കോപം വളരെയധികം കൂടുകയാല്‍ അയാള്‍ ഹനാനിയെ തുറുങ്കിലടയ്ക്കുകയും ചെയ്തു. ആസാ വളരെ ക്രൂരമായാണ് ജനങ്ങളില്‍ ചിലരെ ആ സമയത്ത് പീഡിപ്പിച്ചത്. </span></div>
<div class='p'>
<span class='v R216_11' data-id='R216_11'><span class='v-num v-11'>11&nbsp;</span>ആദ്യം മുതല്‍ അവസാനംവരെ ആസാ ചെയ്തകാര്യങ്ങള്‍ ‘യെഹൂദയിലെയും യിസ്രായേലിലെയും രാജാക്കന്മാരുടെ ചരിത്രം’ എന്ന ഗ്രന്ഥത്തില്‍ എഴുതിവച്ചിരിക്കുന്നു. </span>
<span class='v R216_12' data-id='R216_12'><span class='v-num v-12'>12&nbsp;</span>മുപ്പത്തൊന്‍പതാം ഭരണവര്‍ഷത്തില്‍ ആസയുടെ പാദത്തില്‍ രോഗം ബാധിച്ചു. തന്‍റെ രോഗം വളരെ കൂടിയെങ്കിലും ആസാ യഹോവയുടെ സഹായത്തിനായി അപേക്ഷിച്ചില്ല. അയാള്‍ വൈദ്യന്മാരുടെ സഹായം തേടി. </span>
<span class='v R216_13' data-id='R216_13'><span class='v-num v-13'>13&nbsp;</span>തന്‍റെ നാല്പത്തൊന്നാം ഭരണവര്‍ഷത്തില്‍ ആസാ മരണമടഞ്ഞു. അയാള്‍ തന്‍റെ പൂര്‍വ്വികന്മാരോടൊപ്പം വിശ്രമിച്ചു. </span>
<span class='v R216_14' data-id='R216_14'><span class='v-num v-14'>14&nbsp;</span>ദാവീദിന്‍റെ നഗരത്തില്‍ അയാള്‍ക്കു വേണ്ടിത്തന്നെ ഒരുക്കിയ കല്ലറയില്‍ ജനങ്ങള്‍ ആസയെ അടക്കി. ജനങ്ങള്‍ സുഗന്ധദ്രവ്യങ്ങളും മറ്റും വിരിച്ച മെത്തമേലാണ് അവര്‍ അയാളെ കിടത്തിയത്. ആസയുടെ ബഹുമാനാര്‍ത്ഥം അവര്‍ ഒരു വലിയ അഗ്നി കുണ്ഡം ഒരുക്കി. </span></div></div>
</body></html>
