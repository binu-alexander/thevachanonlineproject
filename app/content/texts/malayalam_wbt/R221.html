<!DOCTYPE html>
<html><head>
<link href='../../../build/mobile.css' rel='stylesheet' />
<link href='haiola.css' rel='stylesheet' /><meta charset='UTF-8' /><title> 2 ദിനവൃത്താന്തം:21</title></head><body dir="ltr">
<div class='chapter section R221 mal-wbtc MAL R2 Gentium' dir='ltr' data-id='R221' data-nextid='R222' data-previd='R220' lang='MAL'> 
<div class='c'>21</div>
<div class='p'>
<span class='v R221_1' data-id='R221_1'>
<span class='verse1 v-num v-1'>1&nbsp;</span>പിന്നീട് യെഹോശാഫാത്ത് മരിക്കുകയും തന്‍റെ പൂര്‍വ്വികരോടൊപ്പം സംസ്കരിക്കപ്പെടുകയും ചെയ്തു. ദാവീദിന്‍റെ നഗരത്തിലാണദ്ദേഹം സംസ്കരിക്കപ്പെട്ടത്. യെഹോരാമായിരുന്നു യെഹോശാഫാത്തിന്‍റെ സ്ഥാനത്ത് പുതിയരാജാവായത്. യെഹോശാഫാത്തിന്‍റെ പുത്രനായിരുന്നു യെഹോരാം. </span>
<span class='v R221_2' data-id='R221_2'><span class='v-num v-2'>2&nbsp;</span>അസര്യാവ്, യെഹീയേല്‍, സെഖര്യാവ്, അസര്യാവ്, മീഖായേല്‍, ശെഫത്യാവ് എന്നിവരായിരുന്നു യെഹോരാമിന്‍റെ സഹോദരന്മാര്‍. യെഹോശാഫാത്തിന്‍റെ പുത്രന്മാരായിരുന്നു അവര്‍. യെഹൂദയിലെ<span class='note'><span class='key'>*</span><span class='text'> യെഹൂദാ യിസ്രായേല്‍.</span></span> രാജാവായിരുന്നു യെഹോശാഫാത്ത്. </span>
<span class='v R221_3' data-id='R221_3'><span class='v-num v-3'>3&nbsp;</span>യെഹോശാഫാത്ത് തന്‍റെ പുത്രന്മാര്‍ക്ക് വെള്ളി, സ്വര്‍ണ്ണം, അമൂല്യവസ്തുക്കള്‍ എന്നിവ സമ്മാനമായി നല്‍കി. അദ്ദേഹം അവര്‍ക്ക് യെഹൂദയില്‍ ശക്തമായ കോട്ടകളും നല്‍കി. പക്ഷേ യെഹോശാഫാത്ത് തന്‍റെ സിംഹാസനം നല്‍കിയത് യെഹോരാമിനാണ്. കാരണം അയാളായിരുന്നു മൂത്തപുത്രന്‍. </span></div>
<div class='s'>യെഹോരാം യെഹൂദയിലെ രാജാവ് </div>
<div class='p'>
<span class='v R221_4' data-id='R221_4'><span class='v-num v-4'>4&nbsp;</span>യെഹോരാം തന്‍റെ പിതാവിന്‍റെ സാമ്രാജ്യം ഏറ്റെടുത്ത് തന്‍റെ സിംഹാസനത്തെ ശക്തമാക്കി. അനന്തരം അയാള്‍ ഒരു വാളുകൊണ്ട് തന്‍റെ സഹോദരന്മാരെയെല്ലാം വെട്ടിക്കൊന്നു. ഏതാനും യിസ്രായേല്‍മൂപ്പന്മാരെയും അയാള്‍ വധിച്ചു. </span>
<span class='v R221_5' data-id='R221_5'><span class='v-num v-5'>5&nbsp;</span>ഭരണമാരംഭിക്കുന്പോള്‍ യെഹോരാമിന് മുപ്പത്തിരണ്ടുവയസ്സായിരുന്നു പ്രായം. അയാള്‍ യെരൂശലേമില്‍ എട്ടു വര്‍ഷം ഭരിച്ചു. </span>
<span class='v R221_6' data-id='R221_6'><span class='v-num v-6'>6&nbsp;</span>യിസ്രായേല്‍രാജാക്കന്മാരുടേതുപോലുള്ള ജീവിതമായിരുന്നു അദ്ദേഹത്തിന്‍റേത്. ആഹാബിന്‍റെ കുടുംബം ജീവിച്ചതുപോലെയായിരുന്നു അദ്ദേഹം ജീവിച്ചത്. കാരണം, ആഹാബിന്‍റെ പുത്രിയെ ആണ് യെഹോരാം വിവാഹം കഴിച്ചത്. യഹോവയുടെ ദൃഷ്ടിയില്‍ ദുഷ്പ്രവൃത്തികളായവ അയാള്‍ ചെയ്യുകയും ചെയ്തു. </span>
<span class='v R221_7' data-id='R221_7'><span class='v-num v-7'>7&nbsp;</span>താന്‍ ദാവീദുമായുണ്ടാക്കിയ കരാറുമൂലം യഹോവ ദാവീദിന്‍റെ കുടുംബത്തെ നശിപ്പിച്ചില്ല. ദാവീദിനും അയാളുടെ പുത്രന്മാര്‍ക്കും വേണ്ടി ഒരു വിളക്ക് താന്‍ നിത്യമായി തെളിയിക്കുമെന്ന് യഹോവ വാഗ്ദാനം ചെയ്തിരുന്നു. </span></div>
<div class='p'>
<span class='v R221_8' data-id='R221_8'><span class='v-num v-8'>8&nbsp;</span>യെഹോരാമിന്‍റെ കാലത്ത് എദോം യെഹൂദയുടെ പരമാധികാരത്തില്‍നിന്നും വിട്ടുപോയി. എദോംകാര്‍ തങ്ങള്‍ക്ക് സ്വന്തം രാജാവിനെ തെരഞ്ഞെടുത്തു. </span>
<span class='v R221_9' data-id='R221_9'><span class='v-num v-9'>9&nbsp;</span>അതിനാല്‍ യെഹോരാം തന്‍റെ എല്ലാ സൈന്യാധിപന്മാരും രഥങ്ങളുമായി എദോമിലേക്ക് പുറപ്പെട്ടു. എദോമ്യ സൈന്യം യെഹോരാമിനെയും രഥനായകരെയും വളഞ്ഞു. എന്നാല്‍ യെഹോരാം രാത്രിയില്‍ യുദ്ധം ചെയ്ത് രക്ഷപ്പെട്ടു. </span>
<span class='v R221_10' data-id='R221_10'><span class='v-num v-10'>10&nbsp;</span>അന്നുമുതല്‍ ഇന്നുവരേയ്ക്കും എദോം യെഹൂദയ്ക്കെതിരെ കലഹിച്ചു കഴിയുന്നു. ലിബ്നാ പട്ടണക്കാരും യെഹോരാമിനെതിരെ തിരിഞ്ഞു. യെഹോരാം ദൈവമായ യഹോവയെ ഉപേക്ഷിച്ചതിനാലാണങ്ങനെ സംഭവിച്ചത്. യെഹോരാമിന്‍റെ പൂര്‍വ്വികര്‍ പിന്തുടര്‍ന്നിരുന്ന ദൈവമാണവന്‍. </span>
<span class='v R221_11' data-id='R221_11'><span class='v-num v-11'>11&nbsp;</span>യെഹോരാം യെഹൂദയിലെ കുന്നുകളില്‍ ഉന്നതസ്ഥലങ്ങള്‍ നിര്‍മ്മിക്കുകയും ചെയ്തു. യഹോവയെ ശുശ്രൂഷിക്കുന്നതില്‍നിന്നും യെഹോരാം യെരൂശലേംകാരെ തടഞ്ഞു. യെഹൂദക്കാരെ അയാള്‍ യഹോവയില്‍നിന്നും അകറ്റി. </span></div>
<div class='p'>
<span class='v R221_12' data-id='R221_12'><span class='v-num v-12'>12&nbsp;</span>യെഹോരാമിന് ഏലിയാ പ്രവാചകനില്‍നിന്നും ഒരു സന്ദേശം ലഭിച്ചു. സന്ദേശം ഇതായിരുന്നു: “ദൈവമായ യഹോവ ഇങ്ങനെ പറയുന്നു. നിന്‍റെ പിതാവ് ദാവീദ് പിന്തുടര്‍ന്ന ദൈവമാണവന്‍. യഹോവ പറയുന്നു, ‘യെഹോരാം, നിന്‍റെ പിതാവായ യെഹോശാഫാത്ത് നയിച്ച പാതയിലല്ല നീ ജീവിച്ചത്. യെഹൂദാരാജാവായിരുന്ന ആസയെപ്പോലെയല്ല നിന്‍റെ ജീവിതം. </span>
<span class='v R221_13' data-id='R221_13'><span class='v-num v-13'>13&nbsp;</span>പക്ഷെ നീ ജീവിച്ചത് യിസ്രായേല്‍ രാജാക്കന്മാരെപ്പോലെയായിരുന്നു. ദൈവേച്ഛയനുസരിച്ചുള്ള പ്രവൃത്തികള്‍ ചെയ്യുന്നതില്‍നിന്നും നീ യെഹൂദയിലെയും യെരൂശലേമിലെയും ജനങ്ങളെ തടഞ്ഞു. ആഹാബും അയാളുടെ കുടുംബവും ചെയ്തതും അതുതന്നെയാണ്. അവര്‍ ദൈവത്തോടു അവിശ്വസ്തരായിരുന്നു. നിന്‍റെ സഹോദരന്മാരെ നീ വധിച്ചു. നിന്‍റെ സഹോദരന്മാര്‍ നിന്നെക്കാള്‍ ഭേദമായിരുന്നു. </span>
<span class='v R221_14' data-id='R221_14'><span class='v-num v-14'>14&nbsp;</span>അതിനാലിപ്പോള്‍ യഹോവ നിന്‍റെ ജനതയെ കഠിനമായി ശിക്ഷിക്കും. നിന്‍റെ കുട്ടികള്‍, ഭാര്യമാര്‍, നിന്‍റെ സന്പത്തുകള്‍ ഇവയെ എല്ലാം യഹോവ ശിക്ഷിക്കും. </span>
<span class='v R221_15' data-id='R221_15'><span class='v-num v-15'>15&nbsp;</span>നിന്‍റെ കുടലിന് മഹാരോഗം പിടിപെടും. അത് അനുദിനം വഷളായിക്കൊണ്ടിരിക്കും. നിന്‍റെ മഹാരോഗംമൂലം നിന്‍റെ കുടല്‍ പുറത്തു വരും.’” </span></div>
<div class='p'>
<span class='v R221_16' data-id='R221_16'><span class='v-num v-16'>16&nbsp;</span>ഫെലിസ്ത്യര്‍ക്കും എത്യോപ്യക്കാര്‍ക്കടുത്തു വസിക്കുന്ന അരബികള്‍ക്കും യെഹോരാമിനോടു കടുത്ത കോപം തോന്നി. യഹോവയാണതിനിടവരുത്തിയത്. </span>
<span class='v R221_17' data-id='R221_17'><span class='v-num v-17'>17&nbsp;</span>അവര്‍ യെഹൂദരാജ്യം ആക്രമിച്ചു. രാജകൊട്ടാരത്തിലുള്ള മുഴുവന്‍ സന്തത്തുകളെയും യെഹോരാമിന്‍റെ ഭാര്യമാരെയും പുത്രന്മാരെയും അവര്‍ കടത്തിക്കൊണ്ടുപോയി. യെഹോരാമിന്‍റെ ഇളയപുത്രന്‍ മാത്രം അവശേഷിച്ചു. യെഹോവാഹാസ്<span class='note'><span class='key'>†</span><span class='text'> യെഹോവാഹാസ് “അഹസ്യാവ്” എന്നും ഉച്ചരിക്കാം.</span></span> എന്നായിരുന്നു യെഹോരാമിന്‍റെ ഇളയപുത്രന്‍റെ പേര്. </span></div>
<div class='p'>
<span class='v R221_18' data-id='R221_18'><span class='v-num v-18'>18&nbsp;</span>ഇങ്ങനെയൊക്കെ സംഭവിച്ചതിനുശേഷം യഹോവ യെഹോരാമിന്‍റെ കുടലിന് ഭേദപ്പെടുത്താനാവാത്ത രോഗം വരുത്തി. </span>
<span class='v R221_19' data-id='R221_19'><span class='v-num v-19'>19&nbsp;</span>പിന്നീട് ആ രോഗംമൂലം യെഹോരാമിന്‍റെ കുടല്‍ രണ്ടുവര്‍ഷത്തിനുശേഷം പുറത്തുചാടി. വളരെ വേദനയോടെ അയാള്‍ മരിച്ചു. യെഹോരാമിന്‍റെ പിതാവിനുവേണ്ടി ചെയ്തതുപോലെ ജനങ്ങള്‍ അയാള്‍ക്കായി അഗ്നികുണ്ഡം ഒരുക്കിയില്ല. </span>
<span class='v R221_20' data-id='R221_20'><span class='v-num v-20'>20&nbsp;</span>രാജാവാകുന്പോള്‍ യെഹോരാമിന് മുപ്പത്തിരണ്ടു വയസ്സായിരുന്നു. അയാള്‍ എട്ടുവര്‍ഷം യെരൂശലേമില്‍ ഭരണം നടത്തി. യെഹോരാമിന്‍റെ മരണത്തില്‍ ആരും വ്യസനിച്ചില്ല. ജനങ്ങള്‍ യെഹോരാമിനെ ദാവീദിന്‍റെ നഗരത്തില്‍ സംസ്കരിച്ചു. പക്ഷേ അത് രാജാക്കന്മാരെ സംസ്കരിക്കുന്ന കല്ലറയിലായിരുന്നില്ല. </span></div></div>
</body></html>
