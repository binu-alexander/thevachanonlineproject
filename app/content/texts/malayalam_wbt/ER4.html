<!DOCTYPE html>
<html><head>
<link href='../../../build/mobile.css' rel='stylesheet' />
<link href='haiola.css' rel='stylesheet' /><meta charset='UTF-8' /><title> എസ്രാ:4</title></head><body dir="ltr">
<div class='chapter section ER4 mal-wbtc MAL ER Gentium' dir='ltr' data-id='ER4' data-nextid='ER5' data-previd='ER3' lang='MAL'> 
<div class='s'>ശത്രുക്കള്‍ വീണ്ടും ആലയ നിര്‍മ്മാണത്തിനെതിരെ </div>
<div class='c'>4</div>
<div class='p'>
<span class='v ER4_1 ER4_2' data-id='ER4_1'>
<span class='verse1 v-num v-1-2'>1-2&nbsp;</span>ആ പ്രദേശത്തു വസിക്കുന്നവരിലധികവും യെഹൂദക്കാര്‍ക്കും ബെന്യാമീന്‍കാര്‍ക്കും എതിരായിരുന്നു. തടവില്‍നിന്നും രക്ഷപ്പെട്ടു വന്നവരാണ് യിസ്രായേലിന്‍റെ ദൈവമാകുന്ന യഹോവയ്ക്ക് ആലയം പണിയുന്നതെന്ന് ആ ശത്രുക്കള്‍ മനസ്സിലാക്കി. അതിനാല്‍ ആ ശത്രുക്കള്‍ സെരൂബ്ബാബേലിനെയും കുടുംബനാഥന്മാരെയും സമീപിച്ച് ഇങ്ങനെ പറഞ്ഞു, “നിര്‍മ്മാണജോലികള്‍ക്ക് ഞങ്ങള്‍ അങ്ങയെ സഹായിക്കട്ടെ. ഞങ്ങള്‍ നിങ്ങളെപ്പോലെയാണ്. നിങ്ങളുടെ ദൈവത്തോടാണ് ഞങ്ങളും സഹായത്തിനായി പ്രാര്‍ത്ഥിക്കാറുള്ളത്. അശ്ശൂരിലെ രാജാവായ എസര്‍-ഹദ്ദോന്‍ ഞങ്ങളെ ഇവിടെ കൊണ്ടുവന്ന നാള്‍ മുതല്‍ ഞങ്ങള്‍ നിങ്ങളുടെ ദൈവത്തിന് ബലികളര്‍പ്പിച്ചിട്ടുമുണ്ട്.” </span></div>
<div class='p'>
<span class='v ER4_3' data-id='ER4_3'><span class='v-num v-3'>3&nbsp;</span>എന്നാല്‍ സെരൂബ്ബാലേല്‍, യേശുവ, മറ്റ് യിസ്രായേല്‍കുടുംബനായകന്മാര്‍ എന്നിവര്‍ ഇങ്ങനെ മറുപടി പറഞ്ഞു, “വേണ്ട, ഞങ്ങളുടെ ദൈവത്തിനൊരാലയം പണിയാന്‍ ഞങ്ങളെ സഹായിക്കാന്‍ നിങ്ങള്‍ക്കാവില്ല. യഹോവയ്ക്ക് ആലയം പണിയാന്‍ ഞങ്ങള്‍ക്കേ കഴിയൂ. അവന്‍ യിസ്രായേലിന്‍റെ ദൈവമാണ്. പാര്‍സിരാജാവായ കോരെശ് ഞങ്ങളോട് ഇങ്ങനെ ചെയ്യാനാണു കല്പിച്ചത്.” </span></div>
<div class='p'>
<span class='v ER4_4' data-id='ER4_4'><span class='v-num v-4'>4&nbsp;</span>ഇത് അവരെ കോപിഷ്ഠരാക്കി. അതിനാലവര്‍ യെഹൂദരെ ഇളക്കാന്‍ തുടങ്ങി. ആലയം പണിയുന്നതില്‍നിന്നും അവരെ നിരുത്സാഹപ്പെടുത്തുവാനും തടയുവാനും ശത്രുക്കള്‍ ശ്രമിച്ചു. </span>
<span class='v ER4_5' data-id='ER4_5'><span class='v-num v-5'>5&nbsp;</span>യെഹൂദക്കാര്‍ക്കെതിരെ പ്രവര്‍ത്തിക്കുന്നതിന് ആ ശത്രുക്കള്‍ സര്‍ക്കാരുദ്യോഗസ്ഥാന്മാരെ വശത്താക്കി. ആലയം പണിയാനുള്ള യെഹൂദരുടെ പരിപാടികള്‍ തടയാന്‍ ആ ഉദ്യോഗസ്ഥന്മാര്‍ പല കാര്യങ്ങളും നിരന്തരം ചെയ്തു. കോരെശ് പാര്‍സിയുടെ രാജാവായിരുന്ന കാലം മുഴുവനും ദാര്യാവേശ് പാര്‍സിരാജാവാകുന്നതുവരെ അതു തുടര്‍ന്നു. </span></div>
<div class='p'>
<span class='v ER4_6' data-id='ER4_6'><span class='v-num v-6'>6&nbsp;</span>യെഹൂദരെ തടയാനുള്ള ശ്രമത്തിന്‍റെ ഭാഗമായി ആ ശത്രുക്കള്‍ രാജാവിനു കത്തുകളയ്ക്കുക പോലും ചെയ്തു. അഹശ്വേരോശ് പാര്‍സി രാജാവായ വര്‍ഷം അവര്‍ ഒരു കത്തെഴുതി. </span></div>
<div class='s'>യെരൂശലേം നിര്‍മ്മാണത്തിനെതിരെ ശത്രുക്കള്‍ </div>
<div class='p'>
<span class='v ER4_7' data-id='ER4_7'><span class='v-num v-7'>7&nbsp;</span>പിന്നീട് അര്‍ത്ഥഹ്ശഷ്ടാവ് പാര്‍സിയുടെ പുതിയ രാജാവായപ്പോള്‍ അവരില്‍ ചിലര്‍ യെഹൂദരെപ്പറ്റി പരാതിപ്പെട്ടുകൊണ്ട് ഒരു കത്തയച്ചു. ബശ്ലാം, മിത്രെദാത്ത്, താബെയേല്‍ എന്നിവരും അവരുടെ സംഘത്തില്‍പ്പെട്ട മറ്റു ചിലരുമാണ് ആ കത്തയച്ചത്. അരാമ്യസന്പ്രദായത്തില്‍ അരാമ്യഭാഷയിലാണ് അവര്‍ അര്‍ത്ഥഹ്ശഷ്ടാരാജാവിന് കത്ത് എഴുതിയത്. </span></div>
<div class='p'>
<span class='v ER4_8' data-id='ER4_8'><span class='v-num v-8'>8&nbsp;</span>അനന്തരം സേനാധിപനായ രെഹൂമൂം കാര്യദര്‍ശിയായ ശിംശായിയും യെരുശലേംകാര്‍ക്കെതിരെ ഒരു കത്തയച്ചു. അര്‍ത്ഥഹ്ശഷ്ടാരാജാവിന് അവര്‍ ഇങ്ങനെയാണെഴുതിയത്: </span></div>
<div class='p'>
<span class='v ER4_9' data-id='ER4_9'><span class='v-num v-9'>9&nbsp;</span>സൈന്യാധിപനായ രെഹൂം, കാര്യദര്‍ശിയായ ശിംശായി, ന്യായാധിപന്മാര്‍, ട്രിപ്പോളി, പേര്‍ഷ്യ, എരേക്, ബാബിലോണ്യ എന്നിവിടങ്ങളിലെ ജനങ്ങളുടെ ഉന്നത ഉദ്യോഗസ്ഥന്മാര്‍, ശൂശനിലെ ഏലാമ്യര്‍, </span>
<span class='v ER4_10' data-id='ER4_10'><span class='v-num v-10'>10&nbsp;</span>യൂഫ്രട്ടീസുനദിക്കു പടിഞ്ഞാറുള്ള രാജ്യത്തെ മറ്റു സ്ഥലങ്ങളിലേക്കും ശമര്യാനഗരത്തിലേക്കും മാറിയ ശക്തവും മഹത്തുമായ അശുര്‍ബനിപല്‍ജനതയും എഴുതുന്നത്, </span></div>
<div class='p'>
<span class='v ER4_11' data-id='ER4_11'><span class='v-num v-11'>11&nbsp;</span>അര്‍ത്ഥഹ്ശഷ്ടാരാജാവിന്, യൂഫ്രട്ടീസുനദിക്കു പടിഞ്ഞാറുള്ള അങ്ങയുടെ ദാസന്മാര്‍ എഴുതുന്നത്. </span></div>
<div class='p'>
<span class='v ER4_12' data-id='ER4_12'><span class='v-num v-12'>12&nbsp;</span>അര്‍ത്ഥഹ്ശഷ്ടാരാജാവേ, അങ്ങു വിട്ടയച്ച യെഹൂദര്‍ ഇവിടെ വന്നെത്തിയിട്ടുണ്ടെന്ന് അറിയിക്കാന്‍ ഞങ്ങളാഗ്രഹിക്കുന്നു. ആ നഗരം വീണ്ടും പണിയാന്‍ അവരിപ്പോള്‍ ശ്രമിക്കുകയാണ്. യെരൂശലേം ഒരു ദുഷിച്ച നഗരമാണ്. ആ നഗരത്തിലെ ജനങ്ങള്‍ എല്ലായ്പ്പോഴും മറ്റു രാജാക്കന്മാര്‍ക്കെതിരെ കലാപം ഉണ്ടാക്കിയിട്ടുണ്ട്. ഇപ്പോള്‍ ആ യെഹൂദര്‍ അടിത്തറ കെട്ടുകയും ഭിത്തി പണിയുകയും ചെയ്യുന്നു. </span></div>
<div class='p'>
<span class='v ER4_13' data-id='ER4_13'><span class='v-num v-13'>13&nbsp;</span>അര്‍ത്ഥഹ്ശഷ്ടാരാജാവേ, അങ്ങ് ഇത്രയും കൂടി മനസ്സിലാക്കുക. യെരൂശലേമും അതിന്‍റെ ഭിത്തികളും വീണ്ടും നിര്‍മ്മിക്കപ്പെട്ടാല്‍ യെരൂശലേംകാര്‍ തങ്ങളുടെ നികുതിയൊടുക്കുന്നത് അവസാനിപ്പിക്കും. അങ്ങയ്ക്കു കപ്പം തരുന്നതും അവര്‍ നിര്‍ത്തും, തൊഴില്‍ക്കരം അടയ്ക്കുന്നതും അവര്‍ നിര്‍ത്തും. ആ പണമെല്ലാം അങ്ങയ്ക്കു നഷ്ടമാവും. </span></div>
<div class='p'>
<span class='v ER4_14' data-id='ER4_14'><span class='v-num v-14'>14&nbsp;</span>ഞങ്ങള്‍ക്കു രാജാവിനോടൊരു ഉത്തരവാദിത്വമുണ്ട്. അങ്ങനെയൊക്കെ സംഭവിക്കുന്നതിന് ഞങ്ങള്‍ക്കാഗ്രഹമില്ല. അതിനാലാണ് രാജാവിനെ വിവരമറിയിക്കാന്‍ ഞങ്ങള്‍ ഈ കത്തയയ്ക്കുന്നത്. </span></div>
<div class='p'>
<span class='v ER4_15' data-id='ER4_15'><span class='v-num v-15'>15&nbsp;</span>അര്‍ത്ഥഹ്ശഷ്ടാരാജാവേ, അങ്ങയ്ക്കു മുന്പു ഭരിച്ച രാജാക്കന്മാരുടെ കുറിപ്പുകള്‍ അങ്ങ് വായിക്കണമെന്നാണു ഞങ്ങള്‍ക്കു പറയാനുള്ളത്. യെരൂശലേംകാര്‍ മറ്റു രാജാക്കന്മാര്‍ക്കെതിരെ കലാപം കൂട്ടിയിരുന്നതായി ആ രേഖകളില്‍ അങ്ങയ്ക്കു കാണാം. മറ്റു രാജാക്കന്മാര്‍ക്കും രാഷ്ട്രങ്ങള്‍ക്കും അത് വളരെ പ്രശ്നങ്ങളുണ്ടാക്കിയിരുന്നു. പുരാതനകാലത്തു തന്നെ ഈ നഗരത്തില്‍ ധാരാളം കലാപങ്ങളുണ്ടായിരുന്നു! അക്കാരണത്താലാണ് യെരൂശലേം നശിപ്പിക്കപ്പെട്ടത്. </span></div>
<div class='p'>
<span class='v ER4_16' data-id='ER4_16'><span class='v-num v-16'>16&nbsp;</span>അര്‍ത്ഥഹ്ശഷ്ടാരാജാവേ, ഈ നഗരവും കോട്ടകളും പുനര്‍നിര്‍മ്മിക്കപ്പെട്ടാല്‍ അങ്ങയ്ക്കു യൂഫ്രട്ടീസുനദിയുടെ പടിഞ്ഞാറുഭാഗത്തിന്‍റെ നിയന്ത്രണം നഷ്ടമാവും. </span></div>
<div class='p'>
<span class='v ER4_17' data-id='ER4_17'><span class='v-num v-17'>17&nbsp;</span>അപ്പോള്‍ അര്‍ത്ഥഹ്ശഷ്ടാരാജാവ് മറുപടി അയച്ചു: </span></div>
<div class='p'>
<span class='v ER4_17' data-id='ER4_17'>സേനാധിപനായ രെഹൂമിനും കാര്യദര്‍ശിയായ ശിംശായിക്കും ശമര്യയില്‍ വസിക്കുന്നവര്‍ക്കും യൂഫ്രട്ടീസുനദിക്കു പടിഞ്ഞാറു വസിക്കുന്നവര്‍ക്കും ആശംസകള്‍. </span></div>
<div class='p'>
<span class='v ER4_18' data-id='ER4_18'><span class='v-num v-18'>18&nbsp;</span>നിങ്ങള്‍ ഞങ്ങള്‍ക്കയച്ച കത്തു പരിഭാഷപ്പെടുത്തിയതു വായിച്ചുകേട്ടു. </span>
<span class='v ER4_19' data-id='ER4_19'><span class='v-num v-19'>19&nbsp;</span>എനിക്കു മുന്പുണ്ടായിരുന്ന രാജാക്കന്മാരുടെ രേഖകള്‍ പരതാന്‍ ഞാന്‍ ഉത്തരവിട്ടു. രേഖകള്‍ വായിച്ചുകേട്ടു. യെരൂശലേമിന് രാജാക്കന്മാര്‍ക്കെതിരെ കലാപങ്ങളുണ്ടായതിന്‍റെ നീണ്ട ഒരു ചരിത്രമുണ്ടെന്നു മനസ്സിലാക്കുകയും ചെയ്തു. മിക്കപ്പോഴും കലാപങ്ങളും വിപ്ലവങ്ങളും നടന്നിരുന്ന ഒരു സ്ഥലമായിരുന്നു യെരൂശലേം. </span>
<span class='v ER4_20' data-id='ER4_20'><span class='v-num v-20'>20&nbsp;</span>യെരൂശലേമില്‍ ആ സ്ഥലത്തിനും യൂഫ്രട്ടീസ്നദിക്കു പടിഞ്ഞാറുള്ള മുഴുവന്‍ പ്രദേശത്തിനും കരുത്തരായ രാജാക്കന്മാരുണ്ടായിരുന്നു. നികുതികളും കപ്പവും തൊഴില്‍ക്കരങ്ങളും ആ രാജാക്കന്മാര്‍ക്ക് ലഭിച്ചിരുന്നു. </span></div>
<div class='p'>
<span class='v ER4_21' data-id='ER4_21'><span class='v-num v-21'>21&nbsp;</span>ഇനി, നിങ്ങള്‍ അവര്‍ക്ക് പണി നിര്‍ത്താനുള്ള ഒരു കല്പന നല്‍കണം. ഞാന്‍ കല്പിക്കും വരെ യെരൂശലേമിന്‍റെ പുനര്‍നിര്‍മ്മാണം നിര്‍ത്തിവയ്ക്കാനുള്ള ഉത്തരവായിരിക്കണം അത്. </span>
<span class='v ER4_22' data-id='ER4_22'><span class='v-num v-22'>22&nbsp;</span>ഇക്കാര്യങ്ങളില്‍ വീഴ്ചവരാതിരിക്കാന്‍ പ്രത്യേകം ശ്രദ്ധിക്കണം. യെരൂശലേമിന്‍റെ പുനര്‍നിര്‍മ്മാണം നമ്മള്‍ അനുവദിക്കരുത്. ആ ജോലികള്‍ തുടര്‍ന്നാല്‍ എനിക്ക് യെരൂശലേമില്‍നിന്നും കൂടുതല്‍ പണമൊന്നും കിട്ടുകയില്ല. </span></div>
<div class='p'>
<span class='v ER4_23' data-id='ER4_23'><span class='v-num v-23'>23&nbsp;</span>അങ്ങനെ അര്‍ത്ഥഹ്ശഷ്ടാരാജാവിനുള്ള കത്തിന്‍റെ ഒരു പ്രതി രെഹൂവിനും കാര്യദര്‍ശിയായ ശിംശായിക്കും അവരോടൊപ്പമുള്ളയാളുകള്‍ക്കും വായിച്ചു കൊടുത്തു. അനന്തരം അവര്‍ യെരൂശലേമിലെ യെഹൂദരുടെ അടുത്തേക്കു വളരെ വേഗം പോയി. അവര്‍ നിര്‍മ്മാണ ജോലികളില്‍നിന്നും യെഹൂദരെ തടഞ്ഞു. </span></div>
<div class='s'>ആലയം പണി നിര്‍ത്തി </div>
<div class='p'>
<span class='v ER4_24' data-id='ER4_24'><span class='v-num v-24'>24&nbsp;</span>അങ്ങനെ യെരൂശലേമിലെ ദൈവാലയത്തിന്‍റെ പണി നിര്‍ത്തലാക്കപ്പെട്ടു. ദാര്യാവേശ് പാര്‍സിരാജാവായതിന്‍റെ രണ്ടാം വര്‍ഷം വരെ പണി തുടര്‍ന്നില്ല. </span></div></div>
</body></html>
