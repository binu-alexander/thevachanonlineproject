<!DOCTYPE html>
<html><head>
<link href='../../../build/mobile.css' rel='stylesheet' />
<link href='haiola.css' rel='stylesheet' /><meta charset='UTF-8' /><title> യോഹന്നാന് ഉണ്ടായ വെളിപ്പാട്:10</title></head><body dir="ltr">
<div class='chapter section RV10 mal-wbtc MAL RV Gentium' dir='ltr' data-id='RV10' data-nextid='RV11' data-previd='RV9' lang='MAL'> 
<div class='s'>ദൂതനും കൊച്ചുഗ്രന്ഥച്ചുരുളും </div>
<div class='c'>10</div>
<div class='p'>
<span class='v RV10_1' data-id='RV10_1'>
<span class='verse1 v-num v-1'>1&nbsp;</span>പിന്നീട് ഞാന്‍ നോക്കിയപ്പോള്‍ ശക്തനായ മറ്റൊരു ദൂതന്‍ സ്വര്‍ഗ്ഗത്തില്‍ നിന്നിറങ്ങിവരുന്നതു കണ്ടു. ദൂതന്‍ മേഘങ്ങള്‍ കൊണ്ടുള്ള വസ്ത്രം ധരിച്ചിരുന്നു. അവന്‍റെ തലയ്ക്കു ചുറ്റും ഒരു മഴവില്ലുണ്ടായിരുന്നു. ദൂതന്‍റെ മുഖം സൂര്യനെപ്പോലെയും കാലുകള്‍ അഗ്നിസ്തംഭങ്ങള്‍ പോലെയും കാണപ്പെട്ടു. </span>
<span class='v RV10_2' data-id='RV10_2'><span class='v-num v-2'>2&nbsp;</span>ദൂതന്‍റെ കയ്യില്‍ ഒരു കൊച്ചു ഗ്രന്ഥച്ചുരുളുണ്ടായിരുന്നു. അവന്‍ അതു നിവര്‍ത്തിപ്പിടിച്ചിരുന്നു. ദൂതന്‍ തന്‍റെ വലതു പാദം കടലിലും ഇടതു പാദം കരയിലും വച്ചിരുന്നു. </span>
<span class='v RV10_3' data-id='RV10_3'><span class='v-num v-3'>3&nbsp;</span>ദൂതന്‍ ഒരു സിംഹത്തിന്‍റെ അലര്‍ച്ചപോലെ ആക്രോശിച്ചു. ദൂതന്‍റെ ശബ്ദത്തിനു ശേഷം ഏഴ് ഇടിമുഴക്കങ്ങള്‍ സംസാരിച്ചു. </span></div>
<div class='p'>
<span class='v RV10_4' data-id='RV10_4'><span class='v-num v-4'>4&nbsp;</span>ഇടിമുഴക്കങ്ങള്‍ സംസാരിച്ചപ്പോള്‍ ഞാന്‍ എഴുതാനും തുടങ്ങി. പക്ഷേ ഞാനപ്പോള്‍ സ്വര്‍ഗ്ഗത്തില്‍ നിന്നൊരു ശബ്ദം കേട്ടു. ശബ്ദം പറഞ്ഞു, “ഏഴ് ഇടിമുഴക്കങ്ങള്‍ പറഞ്ഞത് എഴുതരുത്. അവ രഹസ്യമാക്കി വയ്ക്കുക.” </span></div>
<div class='p'>
<span class='v RV10_5' data-id='RV10_5'><span class='v-num v-5'>5&nbsp;</span>അപ്പോള്‍ ഞാന്‍ കണ്ട ദൂതന്‍ ഒരു കാല്‍ കടലിലും ഒരു കാല്‍ കരയിലുമായി നിന്ന് തന്‍റെ വലതുകൈ സ്വര്‍ഗ്ഗത്തിലേക്കുയര്‍ത്തി. </span>
<span class='v RV10_6' data-id='RV10_6'><span class='v-num v-6'>6&nbsp;</span>ദൂതന്‍ എന്നെന്നും ജീവിക്കുന്നവന്‍റെ പേരിനാല്‍ സത്യം ചെയ്തു. സ്വര്‍ഗ്ഗവും അതിലുള്ളതും സൃഷ്ടിച്ചത് ആ ഒരുവനാണ്. ഭൂമിയും അതിലുള്ളതും സമുദ്രവും അതിലുള്ളതും സൃഷ്ടിച്ചത് അവനാകുന്നു. ദൂതന്‍ പറഞ്ഞു, “ഇനി താമസമില്ല. </span>
<span class='v RV10_7' data-id='RV10_7'><span class='v-num v-7'>7&nbsp;</span>ഏഴാമത്തെ ദൂതന്‍ തന്‍റെ കാഹളം മുഴക്കാന്‍ തയ്യാറാകുന്ന ദിവസം ദൈവത്തിന്‍റെ രഹസ്യപരിപാടികള്‍ നിര്‍വ്വഹിക്കപ്പെടും. പ്രവാചകരായ തന്‍റെ ദാസന്മാര്‍ക്കു അവന്‍ നല്‍കിയ സുവിശേഷമാണ് ഈ പരിപാടി.” </span></div>
<div class='p'>
<span class='v RV10_8' data-id='RV10_8'><span class='v-num v-8'>8&nbsp;</span>പിന്നീട് ഞാന്‍ അതേ ശബ്ദം സ്വര്‍ഗ്ഗത്തില്‍ നിന്നു വീണ്ടും കേട്ടു. ശബ്ദം എന്നോടു പറഞ്ഞു, “ചെന്ന് ദൂതന്‍റെ കയ്യിലെ തുറന്ന ഗ്രന്ഥച്ചുരുള്‍ വാങ്ങുക. ഈ ദൂതനാണ് കടലിലും കരയിലുമായി കാലുകള്‍ വച്ചിരിക്കുന്നത്.” </span></div>
<div class='p'>
<span class='v RV10_9' data-id='RV10_9'><span class='v-num v-9'>9&nbsp;</span>അതിനാല്‍ ഞാന്‍ ദൂതനെ സമീപിച്ച് ചെറിയ ചുരുള്‍ തരുവാന്‍ അപേക്ഷിച്ചു. ദൂതന്‍ എന്നോടു പറഞ്ഞു, “ഇതാ ചുരുള്‍. അതു തിന്നുകൊള്ളുക. അതു നിന്‍റെ ഉദരത്തിനു കയ്പ്പായിരിക്കും. പക്ഷേ അതു നിന്‍റെ വായ്ക്ക് തേന്‍ പോലെ മധുരമായിരിക്കും.” </span>
<span class='v RV10_10' data-id='RV10_10'><span class='v-num v-10'>10&nbsp;</span>ഞാന്‍ ദൂതനില്‍ നിന്നും ചുരുള്‍ വാങ്ങി. ഞാനതു ഭക്ഷിച്ചു. അത് എന്‍റെ വായില്‍ തേന്‍പോലെ മധുരിച്ചു. പക്ഷേ ഞാന്‍ ഭക്ഷിച്ചപ്പോള്‍ അത് എന്‍റെ ഉദരത്തില്‍ കയ്പ്പായിരുന്നു. </span>
<span class='v RV10_11' data-id='RV10_11'><span class='v-num v-11'>11&nbsp;</span>അപ്പോള്‍ എന്നോടു പറഞ്ഞു, ഇനിയും നീ ധാരാളം വംശങ്ങളെയും രാജ്യങ്ങളെയും ഭാഷകളെയും രാജാക്കന്മാരെയും കുറിച്ച് പ്രവചിക്കണം.” </span></div></div>
</body></html>
