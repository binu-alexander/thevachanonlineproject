<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக பிரசங்கி 2</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='EC.html'> பிரசங்கி ௨ </a>
<a class='prev' href='EC1.html'> &#9664; </a>
<a class='next' href='EC3.html'> &#9654; </a>
</div></div>
<div class='chapter section EC2 tam2008 tam EC uni_ila.sundaram-08' dir='ltr' data-id='EC2' data-nextid='EC3' data-previd='EC1' lang='ta'> 

<div class='c'>௨</div>
<div class='s'>கேளிக்கைகளை அனுபவிப்பது மகிழ்ச்சியைக் கொண்டுவருமா? </div>
<div class='p'>
<span class='v EC2_1' data-id='EC2_1'><span class='verse1 v-num v-1'>௧&nbsp;</span>நான் எனக்குள்: “நான் வேடிக்கை செய்வேன். என்னால் முடிந்தவரை எல்லாவற்றிலும் மகிழ்ச்சி அடைவேன்” என்று சொன்னேன். ஆனால் நான் இவையும் பயனற்றவை என்று கற்றுக்கொண்டேன். </span>
<span class='v EC2_2' data-id='EC2_2'><span class='v-num v-2'>௨&nbsp;</span>எல்லா நேரத்திலும் சிரித்துக்கொண்டிருப்பது முட்டாள்தனமானது. கேளிக்கையை அனுபவிப்பது எந்த நன்மையையும் செய்யாது. </span></div>
<div class='p'>
<span class='v EC2_3' data-id='EC2_3'><span class='v-num v-3'>௩&nbsp;</span>எனவே என் மனதை ஞானத்தால் நிரப்பும்போது என் உடலை திராட்சைரசத்தால் நிரப்ப முடிவு செய்தேன். இந்த முட்டாள் தனத்தை நான் முயற்சி செய்தேன். ஏனென்றால் நான் மகிழ்ச்சியடைவதற்குரிய வழியைக் கண்டுபிடிக்க எண்ணினேன். ஜனங்களின் குறுகிய வாழ்வில் அவர்கள் என்ன நன்மை செய்யக்கூடும் என்று பார்க்க விரும்பினேன். </span></div>
<div class='s'>கடின உழைப்பு மகிழ்ச்சியைத் தருமா? </div>
<div class='p'>
<span class='v EC2_4' data-id='EC2_4'><span class='v-num v-4'>௪&nbsp;</span>பிறகு நான் பெரிய செயல்களைச் செய்யத் துவங்கினேன். வீடுகளைக் கட்டினேன். திராட்சைத் தோட்டங்களை எனக்காக நட்டேன். </span>
<span class='v EC2_5' data-id='EC2_5'><span class='v-num v-5'>௫&nbsp;</span>நான் தோட்டங்களை அமைத்தேன், பூங்காவனங்களை உருவாக்கினேன். எல்லாவகையான பழமரங்களையும் நட்டேன். </span>
<span class='v EC2_6' data-id='EC2_6'><span class='v-num v-6'>௬&nbsp;</span>நான் எனக்காக குளங்களை அமைத்தேன். அதன் மூலம் பழமரங்களுக்கு தண்ணீர் பாய்ச்சினேன். </span>
<span class='v EC2_7' data-id='EC2_7'><span class='v-num v-7'>௭&nbsp;</span>நான் ஆண்களையும் பெண்களையும் அடிமைகளாக வாங்கினேன். என் வீட்டிலும் அடிமைகள் பிறந்தனர். பல பெருஞ்செல்வங்கள் எனக்குச் சொந்தமாயின. எனக்கு மாட்டுமந்தையும் ஆட்டுமந்தையும் இருந்தன. எருசலேமில் மற்றவர்களைவிட எனக்கு ஏராளமான செல்வங்கள் இருந்தன. </span></div>
<div class='p'>
<span class='v EC2_8' data-id='EC2_8'><span class='v-num v-8'>௮&nbsp;</span>நான் எனக்காகப் பொன்னையும் வெள்ளியையும் சேகரித்தேன். அரசர்களிடமிருந்தும் அவர்களின் நாடுகளிலிருந்தும் பொக்கிஷங்களை எடுத்துக்கொண்டேன். எனக்காகப் பாடிட ஆண்களும் பெண்களும் இருந்தனர். எவரும் விரும்பத்தக்க அனைத்துப் பொருட்களும் என்னிடம் இருந்தன. </span></div>
<div class='p'>
<span class='v EC2_9' data-id='EC2_9'><span class='v-num v-9'>௯&nbsp;</span>நான் செல்வந்தனாகவும் புகழுடையவனாகவும் ஆனேன். எனக்குமுன் எருசலேமில் வாழ்ந்த எந்த மனிதரையும்விட நான் பெரிய ஆளாக இருந்தேன். எப்பொழுதும் எனது ஞானம் எனக்கு உதவுவதாக இருந்தது. </span>
<span class='v EC2_10' data-id='EC2_10'><span class='v-num v-10'>௧௦&nbsp;</span>என் கண்கள் பார்த்து நான் விரும்பியதை எல்லாம் பெற்றேன். நான் செய்தவற்றிலெல்லாம் மனநிறைவு பெற்றேன். என் இதயம் பூரித்தது, இம்மகிழ்ச்சியே எனது அனைத்து கடின உழைப்பிற்கும் கிடைத்த வெகுமதி. </span></div>
<div class='p'>
<span class='v EC2_11' data-id='EC2_11'><span class='v-num v-11'>௧௧&nbsp;</span>ஆனால் பின்னர் நான் செய்த அனைத்தையும் கவனித்தேன். நான் செய்த கடின உழைப்பை எல்லாம் நினைத்துப் பார்த்தேன். அவை அனைத்தும் காலவிரயம் என்று முடிவுசெய்தேன். இது காற்றைப் பிடிப்பதுபோன்றது. நம் வாழ்க்கையில் நாம் செய்த அனைத்திலிருந்தும் இலாபகரமானது எதுவுமில்லை. </span></div>
<div class='s'>ஒருவேளை ஞானமே பதிலாயிருக்கலாம் </div>
<div class='p'>
<span class='v EC2_12' data-id='EC2_12'><span class='v-num v-12'>௧௨&nbsp;</span>ஒரு அரசனால் செய்ய முடிந்ததைவிட ஒரு மனிதனால் அதிகமாகச் செய்யமுடியாது. சில அரசர்கள் ஏற்கெனவே நீங்கள் செய்யவிரும்புவதையே செய்திருக்கிறார்கள். அந்த அரசர்கள் செய்தவையும் காலவிரயம் என்று நான் கற்றுக்கொண்டேன். எனவே மீண்டும் நான் ஞானமுள்ளவனாக இருப்பதைப்பற்றியும், அறிவற்றவனாக இருப்பதைப்பற்றியும் பைத்தியக்காரத்தனமான செயல்களைப்பற்றியும் எண்ணினேன். </span>
<span class='v EC2_13' data-id='EC2_13'><span class='v-num v-13'>௧௩&nbsp;</span>இருட்டைவிட ஒளி சிறந்தது. அது போலவே முட்டாள்தனத்தைவிட ஞானம் சிறந்தது என்று கண்டேன். </span>
<span class='v EC2_14' data-id='EC2_14'><span class='v-num v-14'>௧௪&nbsp;</span>ஞானமுள்ளவன் தான் செல்லுமிடத்தை அறிய சிந்தனையைக் கண்களாகப் பயன்படுத்துகிறான். ஆனால் முட்டாளோ, இருட்டில் நடப்பவனைப் போன்றுள்ளான். </span></div>
<div class='p'>
<span class='v EC2_14' data-id='EC2_14'>ஆனால் ஞானமுள்ளவனுக்கும் முட்டாளுக்கும் ஒரே வழியிலேயே முடிவு ஏற்படுகிறது என்பதைக் கண்டேன். இருவரும் மரித்துப்போகின்றனர். நான் எனக்குள், </span>
<span class='v EC2_15' data-id='EC2_15'><span class='v-num v-15'>௧௫&nbsp;</span>“ஒரு முட்டாளுக்கு எற்படுவதே எனக்கும் எற்படுகின்றது. எனவே நான் ஞானம்பெற ஏன் இவ்வளவு கடினமாக உழைத்திருக்கிறேன்” என்று எண்ணினேன். நான் எனக்குள், “ஞானமுள்ளவனாக இருப்பதும் பயனற்றதே” என்று சொன்னேன். </span>
<span class='v EC2_16' data-id='EC2_16'><span class='v-num v-16'>௧௬&nbsp;</span>ஞானமுள்ளவனும் முட்டாளும் மரித்துப்போகின்றனர். ஜனங்கள் ஞானவான்களையும், முட்டாள்களையும் என்றென்றும் நினைவில் வைத்திருப்பதில்லை. எதிர்காலத்தில் தாங்கள் செய்தவற்றையெல்லாம் ஜனங்கள் மறந்துபோகிறார்கள். எனவே ஞானமுள்ளவனும் முட்டாளும் உண்மையில் ஒன்றுபோலவே இருக்கிறார்கள். </span></div>
<div class='s'>வாழ்க்கையில் உண்மையான மகிழ்ச்சி உண்டா? </div>
<div class='p'>
<span class='v EC2_17' data-id='EC2_17'><span class='v-num v-17'>௧௭&nbsp;</span>இது என்னை வாழ்வை வெறுக்கும்படி செய்தது. இவ்வாழ்வில் உள்ள அனைத்துமே பயனற்றது என்ற எண்ணம் எனக்கு வருத்தத்தைத் தந்தது. இது காற்றைப் பிடிப்பதுபோன்ற முயற்சி. </span></div>
<div class='p'>
<span class='v EC2_18' data-id='EC2_18'><span class='v-num v-18'>௧௮&nbsp;</span>நான் செய்த கடினமான உழைப்பு அனைத்தையும் வெறுத்தேன். நான் கடினமாக உழைத்திருக்கிறேன். ஆனால் நான் உழைத்தவற்றுக்கான பலனை எனக்குப் பின்னால் வாழ்பவர்களுக்கு வைத்துப் போக வேண்டும். நான் அவற்றை என்னோடு எடுத்துச் செல்ல இயலாது. </span>
<span class='v EC2_19' data-id='EC2_19'><span class='v-num v-19'>௧௯&nbsp;</span>வேறு ஒருவன் நான் உழைத்ததும், கற்றதுமான அனைத்தையும் ஆளுவான். அவன் ஞானமுள்ளவனா முட்டாளா என்பதை நான் அறியேன். இதுவும் அறிவற்றதுதான். </span></div>
<div class='p'>
<span class='v EC2_20' data-id='EC2_20'><span class='v-num v-20'>௨௦&nbsp;</span>எனவே, நான் செய்த அனைத்து உழைப்பைப் பற்றியும் வருத்தம் அடைந்தேன். </span>
<span class='v EC2_21' data-id='EC2_21'><span class='v-num v-21'>௨௧&nbsp;</span>ஒருவனால் தனது ஞானம், அறிவு, திறமை ஆகியவற்றைப் பயன்படுத்தி உழைக்கமுடியும். ஆனால் அவன் இறந்ததும், அவனது உழைப்பை மற்றவர்கள் பெறுகின்றனர். அவர்கள் எந்த உழைப்பையும் செய்வதில்லை. ஆனால் அனைத்தையும் பெறுகின்றனர். இது எனக்குச் சோர்வுண்டாக்குகிறது. இது நேர்மையற்றதாகவும் அர்த்தமற்றதாகவும் உள்ளது. </span>
<span class='v EC2_22' data-id='EC2_22'><span class='v-num v-22'>௨௨&nbsp;</span>ஒருவனது அனைத்து உழைப்புக்கும் போராட்டங்களுக்கும் பிறகு வாழ்வில் அவனுக்கு என்ன கிடைக்கிறது? </span>
<span class='v EC2_23' data-id='EC2_23'><span class='v-num v-23'>௨௩&nbsp;</span>அவனது வாழ்வு முழுவதும் வலியும், சலிப்பும், கடின உழைப்புமே மிஞ்சுகிறது. இரவிலும்கூட அவனது மனம் ஓய்வு பெறுவதில்லை. இதுவும் அர்த்தமற்றதுதான். </span></div>
<div class='p'>
<span class='v EC2_24 EC2_25' data-id='EC2_24'><span class='v-num v-24-25'>௨௪-௨௫&nbsp;</span>என்னைவிட வேறு எவராது வாழ்வில் மகிழ்ச்சிபெற முயற்சி செய்ததுண்டா? எனவே ஒரு மனிதன் செய்யவேண்டியது என்னவென்றால் நன்றாக உண்பது, குடிப்பது, செய்யவேண்டியவற்றை மட்டும் மகிழ்ச்சியாக செய்வதுதான். இதையே நான் கற்றுக்கொண்டேன். இவை தேவனிடமிருந்து வருகிறது என்பதையும் நான் பார்த்தேன். </span>
<span class='v EC2_26' data-id='EC2_26'><span class='v-num v-26'>௨௬&nbsp;</span>ஒருவன் நன்மையைச் செய்து தேவனைப் பிரியப்படுத்தினால், தேவன் அவனுக்கு ஞானம், அறிவு, மகிழ்ச்சி ஆகியவற்றைக் கொடுக்கிறார். ஆனால் பாவம் செய்கிறவனுக்கு கூட்டுகிற வேலையையும், சுமக்கிற வேலையையும் தருகிறார். தேவன் கெட்டவர்களிடம் உள்ளவற்றை எடுத்து நல்லவர்களுக்குக் கொடுக்கிறார். ஆனால் இவை அனைத்தும் பயனற்றவை. இது காற்றைப் பிடிக்கும் முயற்சிதான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='EC1.html'>&#9664;</a>
<a class='home' href='index.html'>&#9776;</a>
<a class='next' href='EC3.html'>&#9654;</a>
</div></div>
</body></html>
