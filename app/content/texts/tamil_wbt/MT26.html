<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக மத்தேயு 26</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='MT.html'> மத்தேயு 26 </a>
<a class='prev' href='MT25.html'>  </a>
<a class='next' href='MT27.html'>  </a>
</div></div>
<div class='chapter section MT26 tam2008 tam MT uni_ila.sundaram-08' dir='ltr' data-id='MT26' data-nextid='MT27' data-previd='MT25' lang='ta'> 

<div class='c'>26</div>
<div class='s'>இயேசுவைக் கொல்லத் திட்டமிடுதல் </div>
<div class='r'>(மாற். 14:1-2; லூ. 22:1-2; யோவான் 11:45-53) </div>
<div class='p'>
<span class='v MT26_1' data-id='MT26_1'><span class='verse1 v-num v-1'>1&nbsp;</span>இவை அனைத்தையும் சொல்லி முடித்த இயேசு, தம் சீஷர்களை நோக்கி, </span>
<span class='v MT26_2' data-id='MT26_2'><span class='v-num v-2'>2&nbsp;</span>“நாளைக்கு மறுநாள் பஸ்கா பண்டிகை என்பதை அறிவீர்கள். அன்றையதினம் மனிதகுமாரன் சிலுவையில் அறைந்து கொல்லப்படுவதற்காக எதிரிகளிடம் ஒப்படைக்கப்படுவார்” என்று கூறினார். </span></div>
<div class='p'>
<span class='v MT26_3' data-id='MT26_3'><span class='v-num v-3'>3&nbsp;</span>தலைமை ஆசாரியரும் வேதபாரகரும் தலைமை ஆசாரியன் வீட்டில் கூடி ஆலோசனை நடத்தினார்கள். தலைமை ஆசாரியனின் பெயர் காய்பா. </span>
<span class='v MT26_4' data-id='MT26_4'><span class='v-num v-4'>4&nbsp;</span>அக்கூட்டத்தில் இயேசுவைக் கைது செய்யத்தக்க வழியைத் தேடினார்கள். பொய் கூறி இயேசுவைக் கைது செய்து கொலை செய்ய திட்டமிட்டார்கள். </span>
<span class='v MT26_5' data-id='MT26_5'><span class='v-num v-5'>5&nbsp;</span>அக்கூட்டத்தில் இருந்தவர்கள் “பஸ்கா நாளில் நாம் இயேசுவைக் கைதுசெய்ய முடியாது. மக்களுக்குக் கோபமூட்டி அதனால் கலவரம் ஏற்பட நமக்கு விருப்பமில்லை” என்று கூறினார்கள். </span></div>
<div class='s'>ஒரு பெண்ணின் சிறப்பு செயல் </div>
<div class='r'>(மாற். 14:3-9; யோவான் 12:1-8) </div>
<div class='p'>
<span class='v MT26_6' data-id='MT26_6'><span class='v-num v-6'>6&nbsp;</span>இயேசு பெத்தானியாவில் இருந்தார். தொழுநோயாளியான சீமோன் வீட்டிற்கு சென்றிருந்தார். </span>
<span class='v MT26_7' data-id='MT26_7'><span class='v-num v-7'>7&nbsp;</span>அப்பொழுது ஒரு பெண் அவரிடம் வந்தாள். அவளிடம் ஒரு வெள்ளைக் கல் ஜாடியில் நிறைய மிக விலையுயர்ந்த வாசனைத் தைலம் இருந்தது. அப்பெண் இயேசுவின் தலைமீது அவ்வாசனைத் தைலத்தை அவர் உணவு அருந்திக்கொண்டிருந்தபொழுது ஊற்றினாள். </span></div>
<div class='p'>
<span class='v MT26_8' data-id='MT26_8'><span class='v-num v-8'>8&nbsp;</span>அப்பெண் இவ்வாறு செய்ததைக் கண்ட இயேசுவின் சீஷர்கள் அவள்மீது எரிச்சல் அடைந்தார்கள். “வாசனைத் தைலத்தை ஏன் வீணாக்குகிறாய்? </span>
<span class='v MT26_9' data-id='MT26_9'><span class='v-num v-9'>9&nbsp;</span>அதை நல்ல விலைக்கு விற்றால் கிடைக்கும் பணத்தை ஏழைகளுக்குக் கொடுக்கலாமே?” என்று கடிந்து கொண்டார்கள். </span></div>
<div class='p'>
<span class='v MT26_10' data-id='MT26_10'><span class='v-num v-10'>10&nbsp;</span>ஆனால் நடந்ததை அறிந்த இயேசு, “இப்பெண்ணை ஏன் தொந்தரவுபடுத்துகிறீர்கள்? இவள் எனக்கு ஒரு நற்செயலைச் செய்திருக்கிறாள். </span>
<span class='v MT26_11' data-id='MT26_11'><span class='v-num v-11'>11&nbsp;</span>ஏழைகள் எப்பொழுதும் உங்களுடன் இருப்பார்கள். ஆனால் நான் எப்பொழுதும் உங்களுடன் இருக்கமாட்டேன். </span>
<span class='v MT26_12' data-id='MT26_12'><span class='v-num v-12'>12&nbsp;</span>வாசனைத் தைலத்தை என் தலைமீது ஊற்றி இப்பெண் நான் மரித்தப்பின் அடக்கம் செய்வதற்கான ஆயத்தத்தைச் செய்திருக்கிறாள். </span>
<span class='v MT26_13' data-id='MT26_13'><span class='v-num v-13'>13&nbsp;</span>நான் உண்மையைச் சொல்லுகிறேன், உலகில் உள்ள மக்கள் அனைவருக்கும் நற்செய்தி சொல்லப்படும். நற்செய்தி சொல்லப்படும் எல்லா இடங்களிலும் இப்பெண் செய்த செயலும் சொல்லப்படும். அப்பொழுது மக்கள் அவளை நினைவுகூர்வார்கள்” என்றார். </span></div>
<div class='s'>துரோகியான யூதாஸ் </div>
<div class='r'>(மாற். 14:10-11; லூ. 22:3-6) </div>
<div class='p'>
<span class='v MT26_14' data-id='MT26_14'><span class='v-num v-14'>14&nbsp;</span>யூதா ஸ்காரியோத்து என்று பெயர் கொண்ட இயேசுவின் சீஷர்களில் ஒருவன் தலைமை ஆசாரியனிடம் பேசுவதற்குச் சென்றான். </span>
<span class='v MT26_15' data-id='MT26_15'><span class='v-num v-15'>15&nbsp;</span>யூதாஸ், “நான் இயேசுவை உங்களிடம் ஒப்படைக்கிறேன். அதற்கு நீங்கள் எனக்கு எவ்வளவு பணம் தருவீர்கள்?” என்று கேட்டான். தலைமை ஆசாரியர்கள் யூதாஸ்க்கு முப்பது வெள்ளி நாணயங்களைக் கொடுத்தார்கள். </span>
<span class='v MT26_16' data-id='MT26_16'><span class='v-num v-16'>16&nbsp;</span>அப்பொழுதிலிருந்து, யூதாஸ் ஆசாரியர்களிடம் இயேசுவை ஒப்படைக்கத்தக்க நேரத்திற்குக் காத்திருந்தான். </span></div>
<div class='s'>பஸ்கா விருந்து </div>
<div class='r'>(மாற். 14:21-22; லூ. 22:7-14, 21-23; யோவான் 13:21-30) </div>
<div class='p'>
<span class='v MT26_17' data-id='MT26_17'><span class='v-num v-17'>17&nbsp;</span>புளிப்பில்லாத அப்பம் உண்ணும் பண்டிகையின் முதல் நாளன்று, சீஷர்கள் இயேசுவிடம் வந்து, “பஸ்கா விருந்துண்ண உமக்காக ஏற்பாடுகளைச் செய்யக் காத்திருக்கிறோம். எங்கே உணவுக்கு ஏற்பாடு செய்ய விரும்புகிறீர்?” என்று கேட்டார்கள். </span></div>
<div class='p'>
<span class='v MT26_18' data-id='MT26_18'><span class='v-num v-18'>18&nbsp;</span>அவர்களுக்கு மறுமொழியாக இயேசு, “நகருக்குள் செல்லுங்கள். அங்கே எனக்கு அறிமுகமான ஒருவரிடம் சென்று, போதகர் கூறுவதாகக் கூறுங்கள், ‘குறிக்கப்பட்ட வேளை நெருங்கிவிட்டது. நான் என் சீஷர்களுடன் உன் வீட்டில் பஸ்கா விருந்துண்பேன்’, என்று கூறுங்கள்” என்று கூறினார். </span>
<span class='v MT26_19' data-id='MT26_19'><span class='v-num v-19'>19&nbsp;</span>இயேசுவின் சீஷர்கள் அவரது சொற்படியே அவர் சொன்னவற்றைச் செய்தார்கள். அவர்கள் பஸ்கா விருந்தைத் தயார் செய்தார்கள். </span></div>
<div class='p'>
<span class='v MT26_20' data-id='MT26_20'><span class='v-num v-20'>20&nbsp;</span>அன்று மாலை இயேசுவும் அவரது பன்னிரண்டு சீஷர்களும் மேஜையில் அமர்ந்து உணவருந்திக் கொண்டிருந்தார்கள். </span>
<span class='v MT26_21' data-id='MT26_21'><span class='v-num v-21'>21&nbsp;</span>அப்பொழுது இயேசு கூறினார், “உங்களுக்கு உண்மையைச் சொல்லுகிறேன். உங்களில் ஒருவன் விரைவில் என்னை எதிரிகளிடம் பிடித்துக் கொடுப்பான்” என்றார். </span></div>
<div class='p'>
<span class='v MT26_22' data-id='MT26_22'><span class='v-num v-22'>22&nbsp;</span>அதைக் கேட்ட சீஷர்கள் மிகவும் கவலையடைந்தார்கள். ஒவ்வொரு சீஷரும் இயேசுவிடம், “ஆண்டவரே, நிச்சமாய் அது நானல்ல!” என்றனர். </span></div>
<div class='p'>
<span class='v MT26_23' data-id='MT26_23'><span class='v-num v-23'>23&nbsp;</span>அதற்கு இயேசு, “நான் கை கழுவும் பாத்திரத்திலேயே கை கழுவுகின்றவனே எனக்கு எதிராவான். </span>
<span class='v MT26_24' data-id='MT26_24'><span class='v-num v-24'>24&nbsp;</span>மனித குமாரன் இறப்பார். இது நடக்குமென வேதவாக்கியம் சொல்கிறது. மனித குமாரனைக் கொல்வதற்குக் காட்டிக் கொடுக்கிறவனுக்கு மிகுந்த தீமை விளையும். அதைவிட அவன் பிறக்காமலேயே இருந்திருக்கலாம்” என்றார். </span></div>
<div class='p'>
<span class='v MT26_25' data-id='MT26_25'><span class='v-num v-25'>25&nbsp;</span>பின் யூதாஸ் இயேசுவிடம், “போதகரே! நான் நிச்சயம் உங்களுக்கு எதிராகத் திரும்பமாட்டேன்!” என்றான். (இயேசுவை எதிரிகளிடம் காட்டிக்கொடுக்கப் போகிறவன் யூதாஸ் தான்) அதற்கு இயேசு, “இல்லை. நீ தான் என்னைக் காட்டிக் கொடுப்பாய்” என்றார். </span></div>
<div class='s'>கர்த்தரின் இரவு உணவு </div>
<div class='r'>(மாற். 14:22-26; லூ. 22:15-20; 1 கொரி. 11:23-25) </div>
<div class='p'>
<span class='v MT26_26' data-id='MT26_26'><span class='v-num v-26'>26&nbsp;</span>அவர்கள் உணவு அருந்திக்கொண்டிருந்த பொழுது, இயேசு சிறிது அப்பத்தைக் கையிலெடுத்தார். அந்த அப்பத்துக்காக தேவனுக்கு நன்றி கூறி அதைப் பங்கிட்டார். அதைத் தம் சீஷர்களுக்கு கொடுத்து, “இந்த அப்பத்தை எடுத்து சாப்பிடுங்கள். இந்த அப்பமே என் சரீரம்” என்று சொன்னார். </span></div>
<div class='p'>
<span class='v MT26_27' data-id='MT26_27'><span class='v-num v-27'>27&nbsp;</span>பின் இயேசு ஒரு கோப்பை திராட்சை இரசத்தை எடுத்து, அதற்காக தேவனுக்கு நன்றி கூறினார். அதைத் தமது சீஷர்களுக்குக் கொடுத்த இயேசு, “நீங்கள் ஒவ்வொருவரும் இதைக் குடியுங்கள். </span>
<span class='v MT26_28' data-id='MT26_28'><span class='v-num v-28'>28&nbsp;</span>இந்த திராட்சை இரசம் என் இரத்தம், என் இரத்தத்தின் மூலம் (மரணம்) தேவனுக்கும் மக்களுக்குமான புதிய உடன்படிக்கை துவங்குகிறது. இந்த இரத்தம் பலருக்கும் தங்கள் பாவங்களைக் கழுவிக்கொள்வதற்காக அளிக்கப்படுகிறது. </span>
<span class='v MT26_29' data-id='MT26_29'><span class='v-num v-29'>29&nbsp;</span>நான் உங்களுக்குச் சொல்லிக் கொள்கிறேன், அதாவது, நாம் மீண்டும் என் பிதாவின் இராஜ்யத்தில் ஒன்று சேர்ந்து திராட்சை இரசத்தைப் புதியதாய் பானம் பண்ணும்வரைக்கும் நான் இதை அருந்தமாட்டேன்” என்று கூறினார். </span></div>
<div class='p'>
<span class='v MT26_30' data-id='MT26_30'><span class='v-num v-30'>30&nbsp;</span>சீஷர்கள் அனைவரும் ஒரு பாடலைப் பாடினார்கள். பின்பு அவர்கள் ஒலிவ மலைக்குச் சென்றார்கள். </span></div>
<div class='s'>சீஷர்கள் பற்றிய முன்னறிவிப்பு </div>
<div class='r'>(மாற். 14:27-31; லூ. 22:31-34; யோவான் 13:36-38) </div>
<div class='p'>
<span class='v MT26_31' data-id='MT26_31'><span class='v-num v-31'>31&nbsp;</span>இயேசு தம் சீஷர்களிடம், “இன்றிரவு நீங்கள் உங்கள் விசுவாசத்தை என்னிமித்தம் இழப்பீர்கள். வேதவாக்கியங்களில் இவ்வாறு எழுதப்பட்டிருக்கிறது: </span></div>
<div class='b'> &nbsp; 
<span class='v MT26_31' data-id='MT26_31'></span></div>
<div class='q'>
<span class='v MT26_31' data-id='MT26_31'>“ ‘நான் மேய்ப்பனைக் கொல்லுவேன். </span></div>
<div class='q2'>
<span class='v MT26_31' data-id='MT26_31'>மந்தையின் ஆடுகள் கலைந்து ஓடும்’ <span class='rq'>சகரியா 13:7</span> </span></div>
<div class='m'>
<span class='v MT26_31' data-id='MT26_31'>என்று கூறினார். </span></div>
<div class='b'> &nbsp; </div>
<div class='m'>
<span class='v MT26_32' data-id='MT26_32'><span class='v-num v-32'>32&nbsp;</span>ஆனால் நான் இறந்தபின், மீண்டும் மரணத்திலிருந்து உயிர்த்தெழுவேன். பிறகு கலிலேயாவிற்கு செல்வேன். நான் உங்களுக்கு முன்னே அங்கிருப்பேன்” என்றார். </span></div>
<div class='p'>
<span class='v MT26_33' data-id='MT26_33'><span class='v-num v-33'>33&nbsp;</span>அதற்கு பேதுரு, “மற்ற எல்லாச் சீஷர்களும் தங்கள் விசுவாசத்தை இழக்கலாம். ஆனால், ஒரு போதும் என் விசுவாசத்தை இழக்கமாட்டேன்” என்று கூறினான். </span></div>
<div class='p'>
<span class='v MT26_34' data-id='MT26_34'><span class='v-num v-34'>34&nbsp;</span>அதற்குப் இயேசு, “நான் உண்மையை சொல்லுகிறேன், இன்றிரவு உனக்கு என்னைத் தெரியாது எனக் கூறுவாய். அதுவும் சேவல் கூவுவதற்குமுன் மூன்று முறை சொல்வாய்” என்று கூறினார். </span></div>
<div class='p'>
<span class='v MT26_35' data-id='MT26_35'><span class='v-num v-35'>35&nbsp;</span>ஆனால், பேதுரு, “உம்மை எனக்குத் தெரியாது எனக் கூறவேமாட்டேன். உம்முடன் சேர்ந்து நானும் இறப்பேன்!” என்றான். மேலும் மற்ற சீஷர்கள் அனைவரும் அவ்வாறே கூறினார்கள். </span></div>
<div class='s'>இயேசுவின் பிரார்த்தனை </div>
<div class='r'>(மாற். 14:32-42; லூ. 22:39-46) </div>
<div class='p'>
<span class='v MT26_36' data-id='MT26_36'><span class='v-num v-36'>36&nbsp;</span>பின்பு இயேசு தம் சீஷர்களுடன் கெத்செமனே என்ற இடத்திற்குச் சென்றார். அவர் தம் சீஷர்களிடம், “நான் அங்கே சென்று பிரார்த்தனை செய்யும்வரைக்கும் இங்கேயே அமர்ந்திருங்கள்” என்றார். </span>
<span class='v MT26_37' data-id='MT26_37'><span class='v-num v-37'>37&nbsp;</span>பேதுருவையும், செபதேயுவின் இரு மகன்களையும் தம்முடன் வரக் கூறினார். பின் இயேசு மிகுந்த கவலையும் வியாகுலமும் அடைந்தவராகக் காணப்பட்டார். </span>
<span class='v MT26_38' data-id='MT26_38'><span class='v-num v-38'>38&nbsp;</span>இயேசு பேதுருவிடமும், செபதேயுவின் இரு மகன்களிடமும் “என் ஆத்துமா துன்பத்தால் நிறைந்துள்ளது. என் இதயம் துக்கத்தினால் உடைந்துள்ளது. என்னுடன் இங்கேயே விழித்திருந்து காத்திருங்கள்” என்றார். </span></div>
<div class='p'>
<span class='v MT26_39' data-id='MT26_39'><span class='v-num v-39'>39&nbsp;</span>பின் இயேசு அவர்களை விட்டு சிறிது தூரம் சென்றார். பின்பு இயேசு நிலத்தில் முகம்படிய விழுந்து பிரார்த்தித்தார், “என் பிதாவே, முடியுமானால் இந்த வேதனைகள் எனக்கு ஏற்படாமல் செய்யும். ஆனால், உமக்கு விருப்பமானதையே செய்யும். நான் விரும்புவதையல்ல” என்றார். </span>
<span class='v MT26_40' data-id='MT26_40'><span class='v-num v-40'>40&nbsp;</span>பிறகு தம் சீஷர்களிடம் இயேசு திரும்பி வந்தார். தம் சீஷர்கள் தூக்கத்திலிருப்பதைக் கண்ட இயேசு, பேதுருவிடம் கூறினார், “ஒருமணி நேரம் என்னுடன் விழித்திருக்க உங்களால் முடியவில்லையா? </span>
<span class='v MT26_41' data-id='MT26_41'><span class='v-num v-41'>41&nbsp;</span>சோதனைக்கு உட்படாதிருக்க விழித்திருந்து பிரார்த்தனை செய்யுங்கள். உங்கள் ஆவி சரியானதைச் செய்ய விரும்புகிறது. ஆனால் உங்கள் சரீரமோ பலவீனமாக உள்ளது” என்றார். </span></div>
<div class='p'>
<span class='v MT26_42' data-id='MT26_42'><span class='v-num v-42'>42&nbsp;</span>இயேசு இரண்டாவது முறையாக சென்று பிரார்த்தனை செய்தார், “என் பிதாவே, வேதனை மிகுந்த இக்காரியங்கள் எனக்கு ஏற்படாதிருக்குமாறு செய்ய முடியாதெனில், நீர் விரும்பியபடியே நடக்க நான் வேண்டுகிறேன்” என்றார். </span></div>
<div class='p'>
<span class='v MT26_43' data-id='MT26_43'><span class='v-num v-43'>43&nbsp;</span>பின்பு இயேசு தம் சீஷர்களிடம் திரும்பிச் சென்றார். மீண்டும் அவர்கள் தூக்கத்திலிருப்பதைக் கண்டார். அவர்களது கண்கள் மிகவும் களைப்புடன் காணப்பட்டன. </span>
<span class='v MT26_44' data-id='MT26_44'><span class='v-num v-44'>44&nbsp;</span>ஆகவே மீண்டும் ஒருமுறை இயேசு அவர்களை விட்டுச் சென்று பிரார்த்தனை செய்தார். மூன்றாவது முறையும் அதையேக் கூறினார். </span></div>
<div class='p'>
<span class='v MT26_45' data-id='MT26_45'><span class='v-num v-45'>45&nbsp;</span>பின் இயேசு தம் சீஷர்களிடம் திரும்பிச் சென்று அவர்களிடம், “இன்னுமா நீங்கள் தூங்கிக் கொண்டும் இளைப்பாறிக் கொண்டுமிருக்கிறீர்கள்? மனித குமாரனைப் பாவிகளிடம் ஒப்படைக்க வேண்டிய நேரம் வந்துவிட்டது. </span>
<span class='v MT26_46' data-id='MT26_46'><span class='v-num v-46'>46&nbsp;</span>எழுந்திருங்கள்! நாம் போக வேண்டும். இதோ வந்துவிட்டான் என்னை எதிரிகளிடம் காட்டிக் கொடுக்கப் போகிறவன்” என்றார். </span></div>
<div class='s'>இயேசு கைது செய்யப்படுதல் </div>
<div class='r'>(மாற். 14:43-50; லூ. 22:47-53; யோவான் 18:3-12) </div>
<div class='p'>
<span class='v MT26_47' data-id='MT26_47'><span class='v-num v-47'>47&nbsp;</span>இப்படிப் பேசிக்கொண்டிருந்தபொழுதே யூதாஸ் அங்கு வந்தான், யூதாஸ் பன்னிரண்டு சீஷர்களில் ஒருவன். அவனுடன் பலரும் இருந்தனர். அவர்கள் தலைமை ஆசாரியனாலும் மூத்த தலைவர்களாலும் அனுப்பப்பட்டவர்கள். யூதாஸூடன் இருந்தவர்கள் அரிவாள்களையும் தடிகளையும் வைத்திருந்தனர். </span>
<span class='v MT26_48' data-id='MT26_48'><span class='v-num v-48'>48&nbsp;</span>யார் இயேசு என்பதை அவர்களுக்குக் காட்ட யூதாஸ் ஒரு திட்டமிட்டிருந்தான். அவன் அவர்களிடம், “நான் முத்தமிடுகிறவரே இயேசு. அவரைக் கைது செய்யுங்கள்” என்றான். </span>
<span class='v MT26_49' data-id='MT26_49'><span class='v-num v-49'>49&nbsp;</span>அதன்படி யூதாஸ் இயேசுவிடம் சென்று, “வணக்கம். போதகரே!” என்று கூறி இயேசுவை முத்தமிட்டான். </span></div>
<div class='p'>
<span class='v MT26_50' data-id='MT26_50'><span class='v-num v-50'>50&nbsp;</span>இயேசு, “நண்பனே, நீ செய்ய வந்த காரியத்தை செய்” என்று கூறினார். </span></div>
<div class='p'>
<span class='v MT26_50' data-id='MT26_50'>பின் யூதாஸூடன் வந்த மனிதர்கள் இயேசுவைப் பிடித்துக்கொண்டார்கள். அவரைக் கைது செய்தார்கள். </span>
<span class='v MT26_51' data-id='MT26_51'><span class='v-num v-51'>51&nbsp;</span>இது நடந்தபொழுது, இயேசுவுடன் இருந்த சீஷர்களில் ஒருவன் தன் அரிவாளை எடுத்தான். அச்சீஷன் தலைமை ஆசாரியனின் வேலைக்காரனை அரிவாளால் தாக்கி அவனது காதை வெட்டினான். </span></div>
<div class='p'>
<span class='v MT26_52' data-id='MT26_52'><span class='v-num v-52'>52&nbsp;</span>இயேசு அச்சீஷனைப் பார்த்து, “அரிவாளை அதன் உறையில் போடு. அரிவாளை எடுப்பவன் அரிவாளாலே சாவான். </span>
<span class='v MT26_53' data-id='MT26_53'><span class='v-num v-53'>53&nbsp;</span>நான் என் பிதாவைக் கேட்டால் அவர் எனக்கு பன்னிரண்டு தேவ தூதர் படைகளும் அதற்கு அதிகமாகவும் அனுப்புவார் என்பதை நிச்சயமாக நீ அறிவாய். </span>
<span class='v MT26_54' data-id='MT26_54'><span class='v-num v-54'>54&nbsp;</span>ஆனால் இது இப்படியே வேதவாக்கியங்கள் கூறுகிறபடியே நடக்க வேண்டும்” என்றார். </span></div>
<div class='p'>
<span class='v MT26_55' data-id='MT26_55'><span class='v-num v-55'>55&nbsp;</span>பின்னர் இயேசு தம்மைப் பிடிக்க வந்தவர்கள் அனைவரையும் நோக்கி, “ஒரு குற்றவாளியைப் போல என்னைப் பிடிக்க அரிவாள் தடிகளுடன் வந்திருக்கிறீர்கள். நான் ஒவ்வொரு நாளும் ஆலயத்தில் போதனை செய்தேன். ஆனால், என்னை அங்கே கைது செய்யவில்லை. </span>
<span class='v MT26_56' data-id='MT26_56'><span class='v-num v-56'>56&nbsp;</span>தீர்க்கதரிசிகள் எழுதி வைத்துள்ளபடியே இவை அனைத்தும் நடந்துள்ளன” என்று கூறினார். பின்பு இயேசுவின் எல்லா சீஷர்‌களும் அவரைத் தனியே விட்டு ஓடிப்போனார்கள். </span></div>
<div class='s'>யூதத் தலைவர்கள் முன் இயேசு </div>
<div class='r'>(மாற். 14:53-65; லூ. 22:54-55, 63-71; யோவான் 18:13-14, 19-24) </div>
<div class='p'>
<span class='v MT26_57' data-id='MT26_57'><span class='v-num v-57'>57&nbsp;</span>இயேசுவைக் கைது செய்தவர்கள் அவரை தலைமை ஆசாரியனான காய்பா வீட்டிற்கு அழைத்துச் சென்றார்கள். அங்கு வேதபாரகர்களும் மற்ற யூதத் தலைவர்களும் கூடியிருந்தார்கள். </span>
<span class='v MT26_58' data-id='MT26_58'><span class='v-num v-58'>58&nbsp;</span>இயேசுவைத் தொடர்ந்து வந்த பேதுரு அவர் அருகில் செல்லவில்லை. பேதுரு இயேசுவைத் தொடர்ந்து தலைமை ஆசாரியனின் வீட்டு முற்றத்தை அடைந்தான். இயேசுவுக்கு என்ன நடக்கும் என்பதைக் காண பேதுரு உள்ளே நுழைந்து காவல்காரர்களுடன் அமர்ந்தான். </span></div>
<div class='p'>
<span class='v MT26_59' data-id='MT26_59'><span class='v-num v-59'>59&nbsp;</span>தலைமை ஆசாரியனும் யூத ஆலோசனைச் சங்கமும் இயேசுவைக் கொல்ல அவரிடம் ஏதேனும் குற்றம் காண முயற்சித்தார்கள். இயேசு தவறு செய்தார் என சொல்லக்கூடிய மக்களைத் தேட முயற்சித்தார்கள். </span>
<span class='v MT26_60' data-id='MT26_60'><span class='v-num v-60'>60&nbsp;</span>பலரும் வந்து இயேசுவைப் பற்றிப் பொய்யான செய்திகளைக் கூறினர். ஆனாலும் இயேசுவைக் கொல்லத்தக்க காரணம் எதையும் யூத ஆலோசனைச் சங்கம் காணவில்லை. பிறகு இருவர் வந்து, </span>
<span class='v MT26_61' data-id='MT26_61'><span class='v-num v-61'>61&nbsp;</span>“நான் தேவனின் ஆலயத்தை இடித்து விட்டு மூன்றே நாட்களில் மீண்டும் அதைக் கட்டுவேன் என்று இவன் (இயேசு) கூறினான்” என்றார்கள். </span></div>
<div class='p'>
<span class='v MT26_62' data-id='MT26_62'><span class='v-num v-62'>62&nbsp;</span>பின் தலைமை ஆசாரியன் எழுந்திருந்து இயேசுவைப் பார்த்து, “இவர்கள் உமக்கு எதிராக ஆதாரங்களைக் கொடுக்கிறார்கள், இவர்கள், உம்மேல் சுமத்திய குற்றச்சாட்டுகளுக்கு உம்மிடம் ஏதும் பதில் உள்ளதா? இவர்கள் கூறுவது உண்மையா?” என்று கேட்டார். </span>
<span class='v MT26_63' data-id='MT26_63'><span class='v-num v-63'>63&nbsp;</span>ஆனால், இயேசு ஏதும் பதில் கூறவில்லை. </span></div>
<div class='p'>
<span class='v MT26_63' data-id='MT26_63'>மீண்டும் தலைமை ஆசாரியன் இயேசுவிடம், “நான் உன்னை உறுதி மொழிக்கு உட்படுத்துகிறேன். ஜீவனுள்ள தேவனின் வல்லமையின் பெயரால் ஆணையிடுகிறேன். உண்மையைச் சொல் நீயா தேவகுமாரனாகிய கிறிஸ்து?” என்று கேட்டான். </span></div>
<div class='p'>
<span class='v MT26_64' data-id='MT26_64'><span class='v-num v-64'>64&nbsp;</span>அதற்கு இயேசு, “ஆம் நான் தான், ஆனால், நான் உங்களுக்குச் சொல்லுகிறேன். எதிர்காலத்தில் தேவனுடைய வலது பக்கத்தில் மனிதகுமாரன் அமர்ந்திருப்பதைக் காண்பீர்கள். மேலும் வானத்து மேகங்களின் மீது மனித குமாரன் வருவதைக் காண்பீர்கள்” என்று விடையளித்தார். </span></div>
<div class='p'>
<span class='v MT26_65' data-id='MT26_65'><span class='v-num v-65'>65&nbsp;</span>இதைக்கேட்ட தலைமை ஆசாரியன் மிகக் கோபமடைந்தான். தன் ஆடைகளைக் கிழித்துக் கொண்டு, “இவன் தேவனுக்கு எதிரானவைகளைப் பேசுகிறான். வேறு சாட்சியம் எதுவும் தேவையில்லை. தேவனுக்கு எதிராக இவன் கூறியவற்றை நீங்கள் எல்லோரும் கேட்டீர்கள். </span>
<span class='v MT26_66' data-id='MT26_66'><span class='v-num v-66'>66&nbsp;</span>நீங்கள் என்ன சொல்கிறீர்கள்?” என்று சொன்னான். </span></div>
<div class='p'>
<span class='v MT26_66' data-id='MT26_66'>யூதர்கள் அனைவரும், “இவன் குற்றவாளி. இவன் (இறக்க) மரிக்க வேண்டும்” என்றார்கள். </span></div>
<div class='p'>
<span class='v MT26_67' data-id='MT26_67'><span class='v-num v-67'>67&nbsp;</span>பின் அங்கிருந்தவர்கள் இயேசுவின் முகத்தில் காறி உமிழ்ந்தார்கள். அவரைத் தங்கள் கையால் அடித்தார்கள். மற்றவர்கள் அவரது கன்னத்தில் அறைந்தார்கள். </span>
<span class='v MT26_68' data-id='MT26_68'><span class='v-num v-68'>68&nbsp;</span>அவர்கள் இயேசுவைப் பார்த்து, “நீ தீர்க்கதரிசி என்பதைக் காட்டு. கிறிஸ்துவே, உன்னை அடித்தது யார் என்பதைக் கூறு” என்று கேட்டார்கள். </span></div>
<div class='s'>பேதுருவின் மறுதலிப்பு </div>
<div class='r'>(மாற். 14:66-72; லூ. 22:56-62; யோவான் 18:15-18, 25-27) </div>
<div class='p'>
<span class='v MT26_69' data-id='MT26_69'><span class='v-num v-69'>69&nbsp;</span>அப்பொழுது, முற்றத்தில் அமர்ந்திருந்த பேதுருவிடம் ஒரு வேலைக்காரப்பெண் வந்து, “கலிலேயாக்காரனான அம்மனிதன் இயேசுவுடன் நீயும் இருந்தாயல்லவா?” எனக் கேட்டாள். </span></div>
<div class='p'>
<span class='v MT26_70' data-id='MT26_70'><span class='v-num v-70'>70&nbsp;</span>ஆனால் பேதுரு, தான் ஒருபோதும் இயேசுவுடன் இருந்ததில்லை என அங்கிருந்தவர்களிடம் கூறினான். பேதுரு “நீ என்ன பேசுகிறாய் என்றே எனக்குத் தெரியவில்லை” என்று கூறினான். </span></div>
<div class='p'>
<span class='v MT26_71' data-id='MT26_71'><span class='v-num v-71'>71&nbsp;</span>பின்பு, முற்றத்தை விட்டுச்சென்ற பேதுருவை, வாயிற்கதவருகில் வேறொரு பெண் பார்த்தாள். அங்கிருந்தவர்களிடம் அப்பெண், “நசரேயனாகிய இயேசுவுடன் இருந்தது இவன்தான்” என்று சொன்னாள். </span></div>
<div class='p'>
<span class='v MT26_72' data-id='MT26_72'><span class='v-num v-72'>72&nbsp;</span>மீண்டும் பேதுரு தான் ஒருபோதும் இயேசுவுடன் இருந்ததில்லை எனக் கூறினான். “தேவனின் மீது ஆணையாக இம்மனிதன் இயேசுவை எனக்குத் தெரியாது” என பேதுரு கூறினான். </span></div>
<div class='p'>
<span class='v MT26_73' data-id='MT26_73'><span class='v-num v-73'>73&nbsp;</span>சிறிது நேரம் கழித்து அங்கு நின்றிருந்த சிலர் பேதுருவிடம் சென்று, “இயேசுவின் சீஷர்களில் நீயும் ஒருவன் என்பது எங்களுக்குத் தெரியும். நீ பேசுவதிலிருந்து எங்களுக்கு அது தெரிகிறது” என்று கூறினார்கள். </span></div>
<div class='p'>
<span class='v MT26_74' data-id='MT26_74'><span class='v-num v-74'>74&nbsp;</span>பின் சாபமிடத் துவங்கிய பேதுரு, “தேவன் மேல் ஆணையாக எனக்கு இயேசுவைத் தெரியாது” என்றான். பேதுரு இதைக் கூறிய பின் சேவல் கூவியது. </span>
<span class='v MT26_75' data-id='MT26_75'><span class='v-num v-75'>75&nbsp;</span>அப்போது “சேவல் கூவுவதற்குமுன் என்னை உனக்குத் தெரியாது என நீ மூன்று முறை கூறுவாய்” என இயேசு கூறியதைப் பேதுரு ஞாபகப்படுத்திக் கொண்டான். பின்பு வெளியில் சென்ற பேதுரு மிகுந்த மனக் கசப்புடன் அழுதான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='MT25.html'></a>
<a class='home' href='index.html'></a>
<a class='next' href='MT27.html'></a>
</div></div>
</body></html>
