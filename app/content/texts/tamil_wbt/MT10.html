<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக மத்தேயு 10</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='MT.html'> மத்தேயு 10 </a>
<a class='prev' href='MT9.html'>  </a>
<a class='next' href='MT11.html'>  </a>
</div></div>
<div class='chapter section MT10 tam2008 tam MT uni_ila.sundaram-08' dir='ltr' data-id='MT10' data-nextid='MT11' data-previd='MT9' lang='ta'> 

<div class='c'>10</div>
<div class='s'>அப்போஸ்தலர்களை அனுப்புதல் </div>
<div class='r'>(மாற். 3:13-19; 6:7-13; லூ. 6:12-16; 9:1-6) </div>
<div class='p'>
<span class='v MT10_1' data-id='MT10_1'><span class='verse1 v-num v-1'>1&nbsp;</span>இயேசு தமது பன்னிரண்டு சீஷர்களையும் ஒன்றாய் அழைத்தார். தீய ஆவிகளை மேற்கொள்ளும் வல்லமையை இயேசு அவர்களுக்கு வழங்கினார். எல்லா விதமான நோய்களையும் பிணிகளையும் குணப்படுத்தும் வல்லமையையும் இயேசு அவர்களுக்கு வழங்கினார். </span>
<span class='v MT10_2' data-id='MT10_2'><span class='v-num v-2'>2&nbsp;</span>அந்தப் பன்னிரண்டு அப்போஸ்தலர்களின் பெயர்கள் வருமாறு: </span></div>
<div class='b'> &nbsp; 
<span class='v MT10_2' data-id='MT10_2'></span></div>
<div class='li'>
<span class='v MT10_2' data-id='MT10_2'>சீமோன் (மற்றொரு பெயர் பேதுரு.) </span></div>
<div class='li'>
<span class='v MT10_2' data-id='MT10_2'>மற்றும் அவரது சகோதரன் அந்திரேயா, </span></div>
<div class='li'>
<span class='v MT10_2' data-id='MT10_2'>செபதேயுவின் மகன் யாக்கோபு மற்றும் </span></div>
<div class='li'>
<span class='v MT10_2' data-id='MT10_2'>அவரது சகோதரன் யோவான், </span></div>
<div class='li'>
<span class='v MT10_3' data-id='MT10_3'><span class='v-num v-3'>3&nbsp;</span>பிலிப்பு </span></div>
<div class='li'>
<span class='v MT10_3' data-id='MT10_3'>மற்றும் பார்த்தலோமியு, </span></div>
<div class='li'>
<span class='v MT10_3' data-id='MT10_3'>தோமா </span></div>
<div class='li'>
<span class='v MT10_3' data-id='MT10_3'>மற்றும் வரி வசூலிக்கும் அதிகாரியான மத்தேயு, </span></div>
<div class='li'>
<span class='v MT10_3' data-id='MT10_3'>அல்பேயுவின் மகன் யாக்கோபு, </span></div>
<div class='li'>
<span class='v MT10_3' data-id='MT10_3'>ததேயு, </span></div>
<div class='li'>
<span class='v MT10_4' data-id='MT10_4'><span class='v-num v-4'>4&nbsp;</span>சீலோத்தியனாகிய சீமோன் மற்றும் யூதா ஸ்காரியோத்து. </span></div>
<div class='li'>
<span class='v MT10_4' data-id='MT10_4'>இயேசுவை அவரது எதிரிகளிடம் காட்டிக்கொடுத்தவன் இந்த யூதாஸ் ஆவான். </span></div>
<div class='b'> &nbsp; </div>
<div class='p'>
<span class='v MT10_5' data-id='MT10_5'><span class='v-num v-5'>5&nbsp;</span>இயேசு இந்தத் தமது பன்னிரண்டு சீஷர்களுக்கும் சில கட்டளைகளைப் பிறப்பித்தார். பின் அவர்களை மக்களுக்குப் பரலோக இராஜ்யத்தைப்பற்றிக் கூறுவதற்கு அனுப்பினார். இயேசு அவர்களிடம், “யூதர்களல்லாதவர்களிடம் செல்லாதீர்கள். மேலும் சமாரிய மக்கள் வசிக்கும் நகரங்களுக்கும் செல்லாதீர்கள். </span>
<span class='v MT10_6' data-id='MT10_6'><span class='v-num v-6'>6&nbsp;</span>ஆனால் இஸ்ரவேல் மக்களிடம் (யூதர்களிடம்) செல்லுங்கள். அவர்கள் காணாமல் போன ஆடுகளைப் போன்றவர்கள். </span>
<span class='v MT10_7' data-id='MT10_7'><span class='v-num v-7'>7&nbsp;</span>நீங்கள் சென்று, ‘பரலோக இராஜ்யம் விரைவில் வர இருக்கிறது’ என்று போதியுங்கள். </span>
<span class='v MT10_8' data-id='MT10_8'><span class='v-num v-8'>8&nbsp;</span>நோயுற்றவர்களைக் குணமாக்குங்கள். இறந்தவர்களுக்கு மீண்டும் உயிர் கொடுங்கள். தொழு நோயாளிகளைக் குணப்படுத்துங்கள். பிசாசு பிடித்தவர்களிடமிருந்து பிசாசுகளை விரட்டுங்கள். இவ்வல்லமைகளை உங்களுக்குத் தாராளமாய் வழங்குகிறேன். எனவே, மற்றவர்களுக்குத் தாராளமாய் உதவுங்கள். </span>
<span class='v MT10_9' data-id='MT10_9'><span class='v-num v-9'>9&nbsp;</span>உங்களுடன் தங்கம், வெள்ளி அல்லது செம்பு நாணயங்களை எடுத்துச் செல்லாதீர்கள். </span>
<span class='v MT10_10' data-id='MT10_10'><span class='v-num v-10'>10&nbsp;</span>பைகளைக் கொண்டு போகாதீர்கள். உங்கள் பயணத்திற்கு நீங்கள் அணிந்திருக்கும் உடையையும் காலணிகளையும் மட்டுமே எடுத்துச் செல்லுங்கள். ஊன்றுகோலை எடுத்துச் செல்லாதீர்கள். பணியாளனுக்குத் தேவையானவை கொடுக்கப்படவேண்டும். </span></div>
<div class='p'>
<span class='v MT10_11' data-id='MT10_11'><span class='v-num v-11'>11&nbsp;</span>“நீங்கள் ஒரு நகரத்திலோ ஊரிலோ நுழையும்பொழுது, தகுதிவாய்ந்த மனிதரைக் கண்டு நீங்கள் அவ்விடத்தை விட்டு விலகிச் செல்லும்வரை அவருடன் தங்கி இருங்கள். </span>
<span class='v MT10_12' data-id='MT10_12'><span class='v-num v-12'>12&nbsp;</span>நீஙகள் அவர் வீட்டினுள் நுழையும்பொழுது ‘உங்களுக்குச் சமாதானம் உண்டாகட்டும்’ என்று சொல்லுங்கள். </span>
<span class='v MT10_13' data-id='MT10_13'><span class='v-num v-13'>13&nbsp;</span>அவ்வீட்டில் உள்ளவர்கள் உங்களை வரவேற்றால், உங்கள் சமாதானத்திற்கு அவர்கள் தகுதியுள்ளவர்கள். நீங்கள் அவர்களுக்கு விரும்பிய சமாதானம் அவர்களுக்குக் கிடைக்கட்டும். வீட்டிலுள்ளவர்கள் உங்களை வரவேற்காவிட்டால், உங்கள் சமாதானத்திற்கு அவர்கள் தகுதியுள்ளவர்களல்ல. அவர்களுக்கு நீங்கள் விரும்பிய சமாதானத்தைத் திரும்பப் பெறுங்கள். </span>
<span class='v MT10_14' data-id='MT10_14'><span class='v-num v-14'>14&nbsp;</span>ஒரு வீட்டிலுள்ளவர்களோ அல்லது நகரத்திலுள்ளவர்களோ உங்களை வரவேற்கவோ அல்லது உங்கள் பேச்சைக் கேட்கவோ மறுத்தால், அவ்விடத்தை விட்டு விலகுங்கள். உங்கள் கால்களில் படிந்த தூசியைத் தட்டிவிடுங்கள். </span>
<span class='v MT10_15' data-id='MT10_15'><span class='v-num v-15'>15&nbsp;</span>நான் உங்களுக்கு உண்மையைச் சொல்லுகிறேன். நியாயத்தீர்ப்பு நாளிலே சோதாம் மற்றும் கொமோரா ஆகிய ஊர்களுக்கு நேர்ந்ததைக் காட்டிலும் மோசமானது அவ்வூருக்கு நடக்கும். </span></div>
<div class='s'>பிரச்சனைகளைப் பற்றிய எச்சரிக்கை </div>
<div class='r'>(மாற். 13:9-13; லூ. 21:12-17) </div>
<div class='p'>
<span class='v MT10_16' data-id='MT10_16'><span class='v-num v-16'>16&nbsp;</span>“கவனியுங்கள்! நான் உங்களை அனுப்புகிறேன். நீங்கள் ஓநாய்களுக்கிடையில் அகப்பட்ட வெள்ளாட்டினைப் போல இருப்பீர்கள். எனவே, பாம்புகளைப்போல சாதுரியமாய் இருங்கள். ஆனால் புறாவைப்போல கபடற்றவர்களாயிருங்கள். </span>
<span class='v MT10_17' data-id='MT10_17'><span class='v-num v-17'>17&nbsp;</span>மக்களிடம் எச்சரிக்கையாயிருங்கள். அவர்கள் உங்களைக் கைது செய்து கொண்டு போய் நீதிமன்றத்தில் ஒப்படைத்து விடுவார்கள். உங்களை (அவர்களது) ஜெப ஆலயங்களில் வைத்து சாட்டையால் அடிப்பார்கள். </span>
<span class='v MT10_18' data-id='MT10_18'><span class='v-num v-18'>18&nbsp;</span>ஆளுநர்களுக்கும் மன்னர்களுக்கும் யூதர் அல்லாதவர்களுக்கும் முன்னால் நிறுத்தப்படுவீர்கள். என்னிமித்தம் உங்களுக்கு மக்கள் இதைச் செய்வார்கள். அப்போது நீங்கள் என்னைப் பற்றி அம்மன்னர்களுக்கும் ஆளுநர்களுக்கும் யூதரல்லாத மக்களுக்கும் எடுத்துச் சொல்வீர்கள். </span>
<span class='v MT10_19' data-id='MT10_19'><span class='v-num v-19'>19&nbsp;</span>நீங்கள் கைது செய்யப்படும்பொழுது, எதைச் சொல்வது எப்படிச் சொல்வது என்று கவலைகொள்ளாதீர்கள். அந்தச் சமயத்தில் நீங்கள் பேச வேண்டியவை அருளப்படும். </span>
<span class='v MT10_20' data-id='MT10_20'><span class='v-num v-20'>20&nbsp;</span>அப்பொழுது உண்மையில் பேசுவது நீங்களாயிருக்கமாட்டீர்கள். உங்கள் பிதாவின் ஆவியானவர் உங்கள் மூலமாகப் பேசுவார். </span></div>
<div class='p'>
<span class='v MT10_21' data-id='MT10_21'><span class='v-num v-21'>21&nbsp;</span>“சகோதரர்களே தமது சகோதரர்களுக்கு எதிராகத் திரும்பி அவர்களை மரணத்துக்கு ஒப்புக்கொடுப்பார்கள். தந்தையரே தம் பிள்ளைகளுக்கு எதிராகத் திரும்பி அவர்களை மரணத்துக்கு ஒப்புக் கொடுப்பார்கள். பிள்ளைகளே தமது பெற்றோர்களுக்கு எதிராகச் சண்டையிட்டு அவர்களை மரணத்திற்கு ஒப்புக்கொடுப்பார்கள். </span>
<span class='v MT10_22' data-id='MT10_22'><span class='v-num v-22'>22&nbsp;</span>நீங்கள் என்னைப் பின்பற்றுவதனிமித்தம் எல்லா மக்களும் உங்களை வெறுப்பார்கள். ஆனால், இறுதிவரை உறுதியாயிருக்கிறவன் இரட்சிக்கப்படுவான். </span>
<span class='v MT10_23' data-id='MT10_23'><span class='v-num v-23'>23&nbsp;</span>ஒரு நகரத்தில் நீங்கள் மோசமான முறையில் நடத்தப்பட்டால், வேறொரு நகரத்திற்குச் சென்றுவிடுங்கள். உங்களுக்கு நான் உண்மையைச் சொல்லுகிறேன், மனிதகுமாரன் வருகிறவரைக்கும், நீங்கள் எல்லா யூதர்களின் நகரங்களுக்கும் செல்ல முடியாது. </span></div>
<div class='p'>
<span class='v MT10_24' data-id='MT10_24'><span class='v-num v-24'>24&nbsp;</span>“ஒரு மாணவன் ஆசிரியரைக் காட்டிலும் சிறப்பானவனல்ல. ஒரு வேலைக்காரன் தன் முதலாளியைக் காட்டிலும் சிறப்பானவனல்ல. </span>
<span class='v MT10_25' data-id='MT10_25'><span class='v-num v-25'>25&nbsp;</span>ஒரு மாணவன் தன் ஆசிரியரின் அளவிற்கு முன்னேறுவதில் திருப்தியடைய வேண்டும். ஒரு வேலைக்காரன் தன் எஜமானைப்போல முன்னேற்றமடைவதில் திருப்தியடைய வேண்டும். ஒரு வீட்டின் தலைவனே ‘பெயல்செபூல்’ என்றழைக்கப்பட்டால், அக்குடும்பத்திலுள்ள மற்றவர்கள் அதனிலும் மோசமான பெயரால் அழைக்கப்படுவார்கள். </span></div>
<div class='s'>யாருக்குப் பயப்படுவது </div>
<div class='r'>(லூ. 12:2-7) </div>
<div class='p'>
<span class='v MT10_26' data-id='MT10_26'><span class='v-num v-26'>26&nbsp;</span>“எனவே, அத்தகைய மக்களைக் கண்டு பயப்படாதீர்கள். மறைந்துள்ள யாவும் வெளியே வரும். மர்மமாயுள்ள அனைத்தும் தெளிவாக அறியப்படும். </span>
<span class='v MT10_27' data-id='MT10_27'><span class='v-num v-27'>27&nbsp;</span>நான் இவற்றை இருளில் (இரகசியமாக) கூறுகிறேன். ஆனால் நீங்கள் இவற்றை வெளிச்சத்தில் கூற வேண்டுமென நான் விரும்புகிறேன். நான் இவற்றை அமைதியாக உங்களுடன் மட்டும் மெதுவாகப் பேசுகிறேன். ஆனால் நீங்கள் இவற்றைத் தாராளமாக எல்லா மக்களுக்கும் கூற வேண்டும். </span></div>
<div class='p'>
<span class='v MT10_28' data-id='MT10_28'><span class='v-num v-28'>28&nbsp;</span>“மக்களைக் கண்டு பயப்படாதீர்கள். அவர்களால் சரீரத்தை மட்டுமே கொல்ல முடியும். அவர்களால் ஆத்துமாவைக் கொல்ல முடியாது. சரீரத்தோடு ஆத்துமாவையும் சேர்த்துக் கொல்லக்கூடிய ஒருவரிடம் (தேவனிடம்) மட்டுமே நீங்கள் பயம்கொள்ள வேண்டும். அவர் சரீரத்தையும் ஆத்துமாவையும் நரகத்திற்கு அனுப்ப வல்லவர். </span>
<span class='v MT10_29' data-id='MT10_29'><span class='v-num v-29'>29&nbsp;</span>பறவைகள் விற்கப்படும் பொழுது இரண்டு சிறிய பறவைகளின் விலை ஓரணா மட்டுமே. ஆனால் இரண்டில் ஒன்று கூட உங்கள் பிதாவானவரின் அனுமதி இன்றி சாக முடியாது. </span>
<span class='v MT10_30' data-id='MT10_30'><span class='v-num v-30'>30&nbsp;</span>உங்கள் தலையிலுள்ள முடிகளின் எண்ணிக்கையைக்கூட தேவன் அறிவார். </span>
<span class='v MT10_31' data-id='MT10_31'><span class='v-num v-31'>31&nbsp;</span>எனவே பயப்படாதீர்கள். பல பறவைகளைக் காட்டிலும் நீங்கள் அதிக மதிப்பு வாய்ந்தவர்கள். </span></div>
<div class='s'>விசுவாசத்தை வெளிப்படுத்துங்கள் </div>
<div class='r'>(லூ. 12:8–9) </div>
<div class='p'>
<span class='v MT10_32' data-id='MT10_32'><span class='v-num v-32'>32&nbsp;</span>“ஒருவன் மற்றவர்களுக்கு முன்னால் (நின்று கொண்டு) என்னிடம் நம்பிக்கை உடையவனாய் இருப்பதாகக் கூறினால், அவன் எனக்குப் பாத்திரவான். நான் பரலோகத்தில் உள்ள என் பிதாவின் முன்னிலையில் இப்படியே கூறுவேன். </span>
<span class='v MT10_33' data-id='MT10_33'><span class='v-num v-33'>33&nbsp;</span>மாறாக, ஒருவன் மற்றவர்களுக்கு முன்னால் என்னிடம் நம்பிக்கை உடையவனல்ல எனக் கூறினால், அவன் எனக்குப் பாத்திரவானல்ல. நான் பரலோகத்தில் உள்ள என் பிதாவின் முன்னிலையில் இப்படியே கூறுவேன். </span></div>
<div class='s'>வித்தயாசமான போதனை </div>
<div class='r'>(லூ. 12:51-53; 14:26-27) </div>
<div class='p'>
<span class='v MT10_34' data-id='MT10_34'><span class='v-num v-34'>34&nbsp;</span>“பூமியில் சமாதானத்தை ஏற்படுத்துவதற்காக நான் வந்திருப்பதாய் நினைக்காதீர்கள். சமாதானத்தை ஏற்படுத்த நான் வரவில்லை. ஒரு பட்டயத்தைக் கொண்டுவருவதற்காக நான் வந்துள்ளேன். </span>
<span class='v MT10_35 MT10_36' data-id='MT10_35'><span class='v-num v-35-36'>35-36&nbsp;</span>கீழ்க்கண்டவை நடந்தேறவே நான் வந்துள்ளேன்: </span></div>
<div class='b'> &nbsp; 
<span class='v MT10_35 MT10_36' data-id='MT10_35'></span></div>
<div class='q'>
<span class='v MT10_35 MT10_36' data-id='MT10_35'>“ ‘தன் குடும்பத்து மக்களே ஒருவருக்கு ஒருவர் எதிராவார்கள். </span></div>
<div class='q'>
<span class='v MT10_35 MT10_36' data-id='MT10_35'>மகன் தன் தந்தைக்கும், </span></div>
<div class='q2'>
<span class='v MT10_35 MT10_36' data-id='MT10_35'>மகள் தன் தாய்க்கும், </span></div>
<div class='q2'>
<span class='v MT10_35 MT10_36' data-id='MT10_35'>மருமகள் தன் மாமியாருக்கும், எதிராவார்கள்.’ <span class='rq'><span class='bibleref' data-id='MC7_6'>மீகா 7:6</span></span> </span></div>
<div class='b'> &nbsp; </div>
<div class='p'>
<span class='v MT10_37' data-id='MT10_37'><span class='v-num v-37'>37&nbsp;</span>“என்னைவிடவும் தன் தந்தையையும் தாயையும் அதிகம் நேசிக்கிறவன் என்னைப் பின்பற்றத்தக்கவனல்ல. என்னைவிடவும் தன் மகனையும் மகளையும் அதிகம் நேசிக்கிறவன் என்னைப் பின்பற்றத்தக்கவனல்ல. </span>
<span class='v MT10_38' data-id='MT10_38'><span class='v-num v-38'>38&nbsp;</span>என்னைப் பின்பற்றும்பொழுது உண்டாகும் துன்பத்தை ஏற்றுக்கொள்ளாதவன், என்னைப் பின்பற்றத்தக்கவனல்ல. </span>
<span class='v MT10_39' data-id='MT10_39'><span class='v-num v-39'>39&nbsp;</span>என்னைவிடவும் தன் வாழ்வை அதிகம் நேசிக்கிறவன், மெய்யான வாழ்வை இழக்கிறான். எனக்காகத் தன் வாழ்வை அர்ப்பணிக்கிறவன், மெய்யான வாழ்வை அடைவான். </span></div>
<div class='s'>உங்களை ஏற்றுக்கொள்பவர்களை தேவன் ஆசீர்வதிப்பார் </div>
<div class='r'>(மாற். 9:41) </div>
<div class='p'>
<span class='v MT10_40' data-id='MT10_40'><span class='v-num v-40'>40&nbsp;</span>“உங்களை ஏற்றுக்கொள்கிறவன் என்னையும் ஏற்றுக்கொண்டவன். என்னை ஏற்றுக்கொள்கிறவன், என்னை அனுப்பியவரையும் (தேவனையும்) ஏற்றுக்கொண்டவன். </span>
<span class='v MT10_41' data-id='MT10_41'><span class='v-num v-41'>41&nbsp;</span>தீர்க்கதரிசியைக் கண்டு அவரை ஒப்புக்கொள்கிறவன், தீர்க்கதரிசி பெறும் வெகுமதியைப் பெறுவான். நல்லவரை அவர்கள் நல்லவர்கள் என்பதற்காக ஏற்றுக்கொள்கிறவன், நல்லவர்களுக்குக் கிடைக்கும் வெகுமதியைப் பெறுவான். </span>
<span class='v MT10_42' data-id='MT10_42'><span class='v-num v-42'>42&nbsp;</span>யாரேனும் என்னைப் பின்பற்றுகிறவர்களுக்குச் சிறிய அளவேனும் உதவினால், அவன் தக்க வெகுமதியை நிச்சயம் பெறுவான். என்னைப் பின்பற்றுகிறவர்களுக்கு ஒரு குவளைத் தண்ணீர் கொடுத்திருந்தாலும், அவனுக்குத் தக்க வெகுமதி நிச்சயம் கொடுக்கப்படும்.” </span></div></div>
<div class='footnotes'>

</div>
<div class='footer'><div class='nav'>
<a class='prev' href='MT9.html'></a>
<a class='home' href='index.html'></a>
<a class='next' href='MT11.html'></a>
</div></div>
</body></html>
