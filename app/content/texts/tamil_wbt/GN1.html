<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக ஆதியாகமம் 1</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='GN.html'> ஆதியாகமம் ௧ </a>
<a class='next' href='GN2.html'>  </a>
</div></div>
<div class='chapter section GN1 tam2008 tam GN uni_ila.sundaram-08' dir='ltr' data-id='GN1' data-nextid='GN2' data-previd='' lang='ta'><div class='mt'>ஆதியாகமம்  
</div>
<div class='c'>௧</div>
<div class='p'>
<span class='v GN1_1' data-id='GN1_1'><span class='verse1 v-num v-1'>௧&nbsp;</span>துவக்கத்தில் தேவன் வானத்தையும் பூமியையும் படைத்தார். </span>
<span class='v GN1_2' data-id='GN1_2'><span class='v-num v-2'>௨&nbsp;</span>பூமியானது வெறுமையாக இருந்தது; தண்ணீரின்மேல் இருள் சூழ்ந்திருந்தது. தேவ ஆவியானவர் அந்தத் தண்ணீரின்மேல் அசை வாடிக்கொண்டிருந்தார். </span></div>
<div class='s2'>முதல் நாள்-வெளிச்சம் </div>
<div class='p'>
<span class='v GN1_3' data-id='GN1_3'><span class='v-num v-3'>௩&nbsp;</span>அப்பொழுது தேவன், “வெளிச்சம் உண்டாகட்டும்” என்றார். வெளிச்சம் உண்டாயிற்று. </span>
<span class='v GN1_4' data-id='GN1_4'><span class='v-num v-4'>௪&nbsp;</span>தேவன் வெளிச்சத்தைப் பார்த்தார். அது நல்லதென்று அறிந்துகொண்டார். பிறகு தேவன் வெளிச்சத்தையும் இருளையும் வெவ்வேறாகப் பிரித்தார். </span>
<span class='v GN1_5' data-id='GN1_5'><span class='v-num v-5'>௫&nbsp;</span>தேவன் வெளிச்சத்துக்குப் “பகல்” என்று பெயரிட்டார். அவர் இருளுக்கு “இரவு” என்று பெயரிட்டார். </span></div>
<div class='p'>
<span class='v GN1_5' data-id='GN1_5'>மாலையும் காலையும் ஏற்பட்டது. இதுவே முதல் நாளாயிற்று. </span></div>
<div class='s2'>இரண்டாம் நாள்-வானம் </div>
<div class='p'>
<span class='v GN1_6' data-id='GN1_6'><span class='v-num v-6'>௬&nbsp;</span>பிறகு தேவன், “இரண்டு பாகமாக தண்ணீர்ப் பகுதி பிரிந்து ஆகாய விரிவு உண்டாகக்கடவது!” என்றார். </span>
<span class='v GN1_7' data-id='GN1_7'><span class='v-num v-7'>௭&nbsp;</span>தேவன் காற்றின் விரிவை உருவாக்கி, தண்ணீரைத் தனியாகப் பிரித்தார். தண்ணீரில் ஒரு பகுதி காற்றிற்கு மேலேயும், மறுபகுதி காற்றிற்குக் கீழேயும் ஆனது. </span>
<span class='v GN1_8' data-id='GN1_8'><span class='v-num v-8'>௮&nbsp;</span>தேவன் காற்றின் விரிவுக்கு “வானம்” என்று பெயரிட்டார். மாலையும் காலையும் ஏற்பட்டது. இது இரண்டாம் நாள் ஆகும். </span></div>
<div class='s2'>மூன்றாம் நாள்-வறண்ட நிலமும் செடிகொடிகளும் </div>
<div class='p'>
<span class='v GN1_9' data-id='GN1_9'><span class='v-num v-9'>௯&nbsp;</span>பிறகு தேவன், “வானத்தின் கீழே உள்ள தண்ணீரெல்லாம் ஓரிடத்தில் சேர்வதாக, அதனால் காய்ந்த நிலம் உண்டாகட்டும்” என்று சொன்னார். அது அவ்வாறே ஆயிற்று. </span>
<span class='v GN1_10' data-id='GN1_10'><span class='v-num v-10'>௧௦&nbsp;</span>தேவன் அந்த காய்ந்த நிலத்துக்கு “பூமி” என்று பெயரிட்டார். ஒன்று சேர்ந்த தண்ணீருக்கு தேவன் “கடல்” என்று பெயரிட்டார். தேவன் இது நல்லது என்று கண்டார். </span></div>
<div class='p'>
<span class='v GN1_11' data-id='GN1_11'><span class='v-num v-11'>௧௧&nbsp;</span>பிறகு தேவன், “பூமியில் புல்லும் விதைகளைத் தரும் செடிகளும் கனிதருகிற மரங்களும் உருவாகட்டும். கனிமரங்கள் விதைகளை உடைய கனிகளை உருவாக்கட்டும். ஒவ்வொரு செடிகொடிகளும் தங்கள் இனத்தை உண்டாக்கக்கடவது. இவை பூமியிலே வளரட்டும்” என்று சொன்னார். அவ்வாறே ஆயிற்று. </span>
<span class='v GN1_12' data-id='GN1_12'><span class='v-num v-12'>௧௨&nbsp;</span>பூமி புல்லையும் தானியங்களைக் கொடுக்கும் செடிகளையும் முளைப்பித்தது. பூமி விதைகளைக்கொண்ட பழங்களைக் கொடுக்கும் மரங்களை முளைப்பித்தது. ஒவ்வொரு செடியும் தனக்கேயுரிய இனத்தை உருவாக்கியது. தேவன் இது நல்லதென்று கண்டார். </span></div>
<div class='p'>
<span class='v GN1_13' data-id='GN1_13'><span class='v-num v-13'>௧௩&nbsp;</span>மாலையும் காலையும் ஏற்பட்டது. இது மூன்றாம் நாளாயிற்று. </span></div>
<div class='s2'>நான்காவது நாள்-சூரியன், சந்திரன், நட்சத்திரங்கள் </div>
<div class='p'>
<span class='v GN1_14' data-id='GN1_14'><span class='v-num v-14'>௧௪&nbsp;</span>பிறகு தேவன், “வானத்தில் வெளிச்சம் உண்டாகட்டும், இந்த வெளிச்சமானது பகலையும் இரவையும் பிரிக்கட்டும். இந்த வெளிச்சங்கள் காலங்களையும் நாட்களையும் ஆண்டுகளையும் குறிப்பதாக இருக்கட்டும். </span>
<span class='v GN1_15' data-id='GN1_15'><span class='v-num v-15'>௧௫&nbsp;</span>இந்த வெளிச்சங்கள் வானத்திலிருந்து பூமிக்கு ஒளி தரட்டும்” என்றார். அது அவ்வாறே ஆயிற்று. </span></div>
<div class='p'>
<span class='v GN1_16' data-id='GN1_16'><span class='v-num v-16'>௧௬&nbsp;</span>தேவன் இரண்டு மகத்தான ஒளிச்சுடர்களை உண்டுபண்ணினார். தேவன் பெரிய ஒளிச்சுடரைப் பகலை ஆண்டுகொள்ளவும், சிறிய ஒளிச்சுடரை இரவை ஆண்டுகொள்ளவும் செய்தார். நட்சத்திரங்களையும் தேவன் உருவாக்கினார். </span>
<span class='v GN1_17' data-id='GN1_17'><span class='v-num v-17'>௧௭&nbsp;</span>தேவன் இந்த ஒளிச்சுடர்களைப் பூமிக்கு வெளிச்சம் தரும்படி வானத்தில் வைத்தார். </span>
<span class='v GN1_18' data-id='GN1_18'><span class='v-num v-18'>௧௮&nbsp;</span>இரவையும் பகலையும் ஆள்வதற்கு இந்த ஒளிச்சுடர்களைத் தேவன் வானத்தில் ஏற்படுத்தினார். இவை வெளிச்சத்துக்கும் இருளுக்கும் வேறுபாட்டை உண்டாக்கிற்று. இது நல்லது என்று தேவன் கண்டுகொண்டார். </span></div>
<div class='p'>
<span class='v GN1_19' data-id='GN1_19'><span class='v-num v-19'>௧௯&nbsp;</span>மாலையும் காலையும் ஏற்பட்டது. இது நான்காம் நாள். </span></div>
<div class='s2'>ஐந்தாம் நாள்-மீன்களும் பறவைகளும் </div>
<div class='p'>
<span class='v GN1_20' data-id='GN1_20'><span class='v-num v-20'>௨௦&nbsp;</span>பிறகு தேவன், “தண்ணீரானது திரளான உயிரினங்களை தோற்றுவிப்பதாக, பூமியிலும் வானத்திலும் பறப்பதற்காக பறவைகள் உருவாகட்டும்” என்றார். </span>
<span class='v GN1_21' data-id='GN1_21'><span class='v-num v-21'>௨௧&nbsp;</span>பிறகு தேவன் கடலில் வாழும் பெரிய உயிரினங்களை உருவாக்கினார். கடலுக்குள் அலைந்து திரிகிற ஏராளமான உயிரினங்களைப் படைத்தார். பல்வேறு வகையான கடல் வாழ் உயிர்களையும் படைத்தார். வானத்தில் பறந்து திரிகிறதற்கு பல்வேறுவகைப் பறவைகளையும் படைத்தார். தேவன் இது நல்லது என்று கண்டார். </span></div>
<div class='p'>
<span class='v GN1_22' data-id='GN1_22'><span class='v-num v-22'>௨௨&nbsp;</span>தேவன் அவைகளை ஆசீர்வதித்து, இனப் பெருக்கம் செய்து, எண்ணிக்கையில் விருத்தியடைந்து கடல் தண்ணீரை நிரப்புங்கள், மேலும் பறவைகள் பூமியில் பெருகட்டும் என்று சொன்னார். </span></div>
<div class='p'>
<span class='v GN1_23' data-id='GN1_23'><span class='v-num v-23'>௨௩&nbsp;</span>மாலையும் காலையும் ஏற்பட்டது. இது ஐந்தாம் நாள் ஆயிற்று. </span></div>
<div class='s2'>ஆறாவது நாள்-மிருகங்களும் மனிதர்களும் </div>
<div class='p'>
<span class='v GN1_24' data-id='GN1_24'><span class='v-num v-24'>௨௪&nbsp;</span>பிறகு தேவன், “பூமியானது, கால் நடைகள், ஊர்வன, காட்டு மிருகங்கள் முதலியனவற்றை அதனதன் இனத்திற்கு ஏற்ப தோற்றுவிப்பதாக” என்றார். அவை அப்படியே உண்டானது. </span></div>
<div class='p'>
<span class='v GN1_25' data-id='GN1_25'><span class='v-num v-25'>௨௫&nbsp;</span>இவ்வாறு, தேவன் எல்லாவகையான மிருகங் களையும் படைத்தார். அவர் காட்டு மிருகங்களையும், வீட்டு மிருகங்களையும், பூமியில் ஊர்ந்து செல்லும் விதவிதமான உயிரினங்களையும் படைத்தார். இவை நல்லதென்று தேவன் கண்டுகொண்டார். </span></div>
<div class='p'>
<span class='v GN1_26' data-id='GN1_26'><span class='v-num v-26'>௨௬&nbsp;</span>அதன் பிறகு தேவன், “நாம் மனுக்குலத்தை நமது சாயலில் உருவாக்குவோம். மனிதர்கள் நம்மைப்போலவே இருப்பார்கள். அவர்கள் கடலில் உள்ள எல்லா மீன்களையும், வானத்திலுள்ள பறவைகளையும் ஆண்டுகொள்ளட்டும். அவர்கள் பெரிய மிருகங்களையும் தரையில் ஊரும் உயிரினங்களையும் ஆண்டுகொள்ளட்டும்” என்று சொன்னார். </span></div>
<div class='p'>
<span class='v GN1_27' data-id='GN1_27'><span class='v-num v-27'>௨௭&nbsp;</span>எனவே தேவன் தமது சொந்த சாயலிலேயே மனுகுலத்தைப் படைத்தார், தேவனுடைய சாயலாகவே அவர்களைப் படைத்தார். தேவன் அவர்களை ஆண் என்றும் பெண் என்றும் படைத்தார். </span>
<span class='v GN1_28' data-id='GN1_28'><span class='v-num v-28'>௨௮&nbsp;</span>தேவன் அவர்களை ஆசீர்வதித்தார். அவர்களிடம், “பிள்ளைகளைப் பெற்று விருத்தியடையுங்கள், பூமியை நிரப்பி அதை ஆண்டுகொள்ளுங்கள். கடலில் உள்ள மீன்களையும் வானத்திலுள்ள பறவைகளையும் ஆண்டுகொள்ளுங்கள். பூமியில் அலைந்து திரிகின்ற அனைத்து உயிரினங்களையும் ஆண்டுகொள்ளுங்கள்” என்றார். </span></div>
<div class='p'>
<span class='v GN1_29' data-id='GN1_29'><span class='v-num v-29'>௨௯&nbsp;</span>மேலும் தேவன், “நான் உங்களுக்குத் தானியங்களைத் தரும் அனைத்து வகைப் பயிரினங்களையும், எல்லாவகையான பழ மரங்களையும் தருகிறேன். அந்த மரங்கள் விதைகளோடு கூடிய கனிகளைத் தரும். அந்த விதைகளும் கனிகளும் உங்களுக்கு உணவாகும். </span>
<span class='v GN1_30' data-id='GN1_30'><span class='v-num v-30'>௩௦&nbsp;</span>நான் புல் பூண்டுகளையெல்லாம் மிருகங்களுக்காகக் கொடுத்துள்ளேன். புல் பூண்டுகள் அவற்றுக்கு உணவாக இருக்கும். பூமியில் உள்ள அனைத்து மிருகங்களும் வானத்திலுள்ள அனைத்து பறவைகளும், தரையில் ஊர்கின்ற அனைத்து சிறு உயிரினங்களும் அவற்றை உணவாகக்கொள்ளும்” என்றார். அது அவ்வாறே ஆயிற்று. </span></div>
<div class='p'>
<span class='v GN1_31' data-id='GN1_31'><span class='v-num v-31'>௩௧&nbsp;</span>தாம் உண்டாக்கிய அனைத்தும் மிக நன்றாக இருப்பதாக தேவன் கண்டார். </span></div>
<div class='p'>
<span class='v GN1_31' data-id='GN1_31'>மாலையும் காலையும் ஏற்பட்டது. இது ஆறாவது நாளாயிற்று. </span></div></div>
<div class='footnotes'>

</div>
<div class='footer'><div class='nav'>
<a class='home' href='index.html'></a>
<a class='next' href='GN2.html'></a>
</div></div>
</body></html>
