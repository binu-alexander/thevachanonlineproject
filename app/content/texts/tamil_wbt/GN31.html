<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக ஆதியாகமம் 31</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='GN.html'> ஆதியாகமம் 31 </a>
<a class='prev' href='GN30.html'>  </a>
<a class='next' href='GN32.html'>  </a>
</div></div>
<div class='chapter section GN31 tam2008 tam GN uni_ila.sundaram-08' dir='ltr' data-id='GN31' data-nextid='GN32' data-previd='GN30' lang='ta'> 

<div class='c'>31</div>
<div class='s'>யாக்கோபு பிரிந்து செல்லுதல் </div>
<div class='p'>
<span class='v GN31_1' data-id='GN31_1'><span class='verse1 v-num v-1'>1&nbsp;</span>ஒரு நாள், லாபானின் மகன்கள் பேசிக்கொள்வதை யாக்கோபு கேட்டான். அவர்கள், “நம் தந்தைக்குரிய அனைத்தையும் யாக்கோபு எடுத்துக்கொண்டான். அதனால் பணக்காரனாகிவிட்டான். நம் தந்தையிடம் இருந்தே இச்செல்வத்தை எடுத்துக்கொண்டான்” என்றனர். </span>
<span class='v GN31_2' data-id='GN31_2'><span class='v-num v-2'>2&nbsp;</span>யாக்கோபு, முன்புபோல் லாபான் அன்போடு இல்லை என்பதையும் கவனித்தான். </span>
<span class='v GN31_3' data-id='GN31_3'><span class='v-num v-3'>3&nbsp;</span>கர்த்தர் யாக்கோபிடம், “உனது சொந்த நாடான, உன் முற்பிதாக்களின் நாட்டுக்கு திரும்பிப் போ. நான் உன்னோடு இருப்பேன்” என்றார். </span></div>
<div class='p'>
<span class='v GN31_4' data-id='GN31_4'><span class='v-num v-4'>4&nbsp;</span>அதனால் யாக்கோபு லேயாளிடமும் ராகேலிடமும் தன்னை மந்தைகள் உள்ள வயலில் சந்திக்குமாறு கூறினான். </span>
<span class='v GN31_5' data-id='GN31_5'><span class='v-num v-5'>5&nbsp;</span>அங்கு அவர்களிடம், “உங்கள் தந்தை என்மீது கோபமாய் இருப்பதாகத் தெரிகிறது. முன்பு என்னிடம் மிகவும் அன்பாய் இருந்தார். இப்போது அப்படி இல்லை. </span>
<span class='v GN31_6' data-id='GN31_6'><span class='v-num v-6'>6&nbsp;</span>நான் உங்கள் தந்தைக்காக எவ்வளவு கடினமாக உழைத்திருக்கிறேன் என்று உங்கள் இருவருக்குமே தெரியும். </span>
<span class='v GN31_7' data-id='GN31_7'><span class='v-num v-7'>7&nbsp;</span>ஆனால் உங்கள் தந்தை என்னை ஏமாற்றிவிட்டார். அவர் என் சம்பளத்தைப் பத்து முறை மாற்றிவிட்டார். எனினும் லாபானின் எல்லாத் தந்திரங்களிலிருந்தும் தேவன் என்னைக் காப்பாற்றினார். </span></div>
<div class='p'>
<span class='v GN31_8' data-id='GN31_8'><span class='v-num v-8'>8&nbsp;</span>“அவர் ஒருமுறை, ‘புள்ளியுள்ள ஆடுகளையெல்லாம் நீயே வைத்துக்கொள்’ அதுவே உனக்கு சம் பளம் என்றார். ஆனால் அப்போது எல்லா ஆடுகளும் புள்ளி உள்ளவையாக இருந்ததால் எல்லாம் எனக்கு உரியதாயிற்று. எனவே இப்போது, ‘புள்ளி உள்ள ஆடுகள் எல்லாம் எனக்கு வேண்டும்.’ கலப்பு நிறம் உள்ள ஆடுகளை நீ வைத்துக்கொள்” என்கிறார். இதன் பிறகு எல்லா ஆடுகளும் கலப்புநிறக் குட்டிகளைப் போட்டன. </span>
<span class='v GN31_9' data-id='GN31_9'><span class='v-num v-9'>9&nbsp;</span>ஆகையால் தேவன் உங்கள் தந்தையிடமுள்ள ஆடுகளையெல்லாம் எடுத்து எனக்குக் கொடுத்துவிட்டார். </span></div>
<div class='p'>
<span class='v GN31_10' data-id='GN31_10'><span class='v-num v-10'>10&nbsp;</span>“ஆடுகள் எல்லாம் இணையும்போது நான் கனவு கண்டேன். அதில் இணைகிற ஆண் ஆடுகள் மட்டுமே புள்ளியும் வரியும் உடையவையாக இருக்கக் கண்டேன். </span>
<span class='v GN31_11' data-id='GN31_11'><span class='v-num v-11'>11&nbsp;</span>அதோடு கனவில் ‘யாக்கோபே’ என்று தேவதூதன் ஒருவர் அழைத்தார். </span></div>
<div class='p'>
<span class='v GN31_11' data-id='GN31_11'>“ ‘நான் இங்கே இருக்கிறேன்’ என்று பதில் சொன்னேன். </span></div>
<div class='p'>
<span class='v GN31_12' data-id='GN31_12'><span class='v-num v-12'>12&nbsp;</span>“தேவதூதன் என்னிடம் ‘பார், புள்ளிகளும்வரிகளும் உடைய கடாக்களே இணைகின்றன. இவற்றை நானே ஏற்படுத்தினேன், லாபான் உனக்கு எதிராக செய்யும் எல்லாக் காரியங்களையும் நான் பார்த்திருக்கிறேன். எல்லா புதிய ஆட்டுக் குட்டிகளையும் நீ பெறவேண்டும் என்பதற்காக இதைச் செய்துகொண்டிருக்கிறேன். </span>
<span class='v GN31_13' data-id='GN31_13'><span class='v-num v-13'>13&nbsp;</span>நான் பெத்தேலில் உனக்கு வெளிப்பட்ட அதே தேவன். அங்கு எனக்குப் பலிபீடம் அமைத்தாய். பலிபீடத்தின்மேல் ஒலிவ எண்ணெயை ஊற்றினாய். அங்கு ஒரு பொருத்தனையும் செய்தாய். இப்போதும் நீ உன் பிறந்த நாட்டிற்குப் போகத் தயாராக இருக்க வேண்டும், என்று சொன்னார்’ ” என்றான். </span></div>
<div class='p'>
<span class='v GN31_14 GN31_15' data-id='GN31_14'><span class='v-num v-14-15'>14-15&nbsp;</span>ராகேலும் லேயாளும் யாக்கோபுக்குப் பதிலளித்தார்கள், “எங்கள் தந்தை மரிக்கும் பொழுது எங்களுக்குக் கொடுக்க அவரிடம் ஏதுமில்லை. அவர் எங்களை அந்நியர்களாகவே நடத்தினார். எங்களை உங்களுக்கு விற்றுவிட்டார். எங்களுடையதாயிருக்க வேண்டிய பணம் முழுவதையும் அவர் செலவழித்துவிட்டார். </span>
<span class='v GN31_16' data-id='GN31_16'><span class='v-num v-16'>16&nbsp;</span>எனவே தேவன் எங்கள் தந்தையிடமிருந்து எடுத்த இந்தச் செல்வமெல்லாம் நமக்கும் நம் பிள்ளைகளுக்கும் உரியது. எனவே தேவன் உமக்குச் சொன்னபடி செய்யும்” என்றார்கள். </span></div>
<div class='p'>
<span class='v GN31_17' data-id='GN31_17'><span class='v-num v-17'>17&nbsp;</span>எனவே, யாக்கோபு பயணத்துக்குத் தயாரானான். தன் மனைவிகளையும் பிள்ளைகளையும் ஒட்டகத்தில் ஏற்றினான். </span>
<span class='v GN31_18' data-id='GN31_18'><span class='v-num v-18'>18&nbsp;</span>பின் அவர்கள் அவனது தந்தை இருக்கும் கானான் தேசத்துக்குப் பயணம் செய்தனர். அவர்களுக்கு முன்னால் அவர்களது மந்தையும் கொண்டு செல்லப்பட்டது. பதான் அராமிலிருக்கும்போது அவன் வாங்கிய பொருட்களையெல்லாம் அவன் எடுத்துக்கொண்டான். </span></div>
<div class='p'>
<span class='v GN31_19' data-id='GN31_19'><span class='v-num v-19'>19&nbsp;</span>அந்த நேரத்தில் லாபான் ஆடுகளுக்கு மயிர் கத்தரிக்கப் போயிருந்தான். ராகேல் வீட்டிற்குள் போய் தந்தையினுடைய பொய்த் தெய்வங்களின் உருவங்களைத் திருடிக்கொண்டாள். </span></div>
<div class='p'>
<span class='v GN31_20' data-id='GN31_20'><span class='v-num v-20'>20&nbsp;</span>யாக்கோபு தந்திரமாக லாபானிடம் தான் போவதைப்பற்றிக் கூறாமல் புறப்பட்டுப் போய்விட்டான். </span>
<span class='v GN31_21' data-id='GN31_21'><span class='v-num v-21'>21&nbsp;</span>யாக்கோபு தன் குடும்பத்தோடும் தனக்குரியவற்றோடும் வேகமாகச் சென்று ஐபிராத்து ஆற்றைக் கடந்து கீலேயாத் மலையை நோக்கிப் போனார்கள். </span></div>
<div class='p'>
<span class='v GN31_22' data-id='GN31_22'><span class='v-num v-22'>22&nbsp;</span>மூன்று நாள் ஆனதும் லாபான் யாக்கோபு ஓடிவிட்டதை அறிந்துகொண்டான். </span>
<span class='v GN31_23' data-id='GN31_23'><span class='v-num v-23'>23&nbsp;</span>உடனே தன் ஆட்களைச் சேகரித்துக்கொண்டு யாக்கோபைத் துரத்திக்கொண்டு போனான். ஏழு நாட்கள் ஆனபிறகு லாபான் யாக்கோபை கீலேயாத் மலை நகரம் ஒன்றில் கண்டு பிடித்தான். </span>
<span class='v GN31_24' data-id='GN31_24'><span class='v-num v-24'>24&nbsp;</span>அன்று இரவு தேவன் லாபானின் கனவில் தோன்றி, “எச்சரிக்கையாய் இரு. யாக்கோபிடம் பேசும் ஒவ்வொரு வார்த்தையையும் எச்சரிக்கையோடு பேசு” என்றார். </span></div>
<div class='s'>திருடப்பட்ட தேவர்களின் உருவங்களைத் தேடுதல் </div>
<div class='p'>
<span class='v GN31_25' data-id='GN31_25'><span class='v-num v-25'>25&nbsp;</span>மறுநாள் காலையில் லாபான் யாக்கோபைப் பிடித்தான். யாக்கோபு மலைமீது தன் கூடாரத்தைப் போட்டிருந்தான். எனவே லாபானும் அவனது ஆட்களும் கீலேயாத்தின் மலை நகரத்தில் இருந்தனர். </span></div>
<div class='p'>
<span class='v GN31_26' data-id='GN31_26'><span class='v-num v-26'>26&nbsp;</span>லாபான் யாக்கோபிடம், “என்னை ஏன் ஏமாற்றினாய். ஏன் என் மகள்களைப் போரில் கைப்பற்றிய பெண்களைப் போன்று கவர்ந்துகொண்டு போகிறாய். </span>
<span class='v GN31_27' data-id='GN31_27'><span class='v-num v-27'>27&nbsp;</span>என்னிடம் சொல்லாமல் கூட ஏன் ஓடிப்போகிறாய்? என்னிடம் நீ சொல்லியிருந்தால் உனக்கு ஒரு விருந்து கொடுத்திருப்பேனே. அவ்விருந்தில் ஆடலும் பாடலும் இசையும் இருந்திருக்கும். </span>
<span class='v GN31_28' data-id='GN31_28'><span class='v-num v-28'>28&nbsp;</span>நான் என் மகள்களையும் பேரப்பிள்ளைகளையும் முத்தமிட்டு வழியனுப்பவும் வாய்ப்பு கொடுக்க வில்லையே. இதனை நீ முட்டாள்தனமாகச் செய்துவிட்டாய். </span>
<span class='v GN31_29' data-id='GN31_29'><span class='v-num v-29'>29&nbsp;</span>உன்னைத் துன்புறுத்தும் அளவுக்கு எனக்கு வல்லமை இருக்கிறது. ஆனால் நேற்று இரவு கனவில் உன் தந்தையின் தேவன் என்னிடம் வந்தார். உன்னை எந்த விதத்திலும் துன்புறுத்த வேண்டாம் என்று அவர் என்னை எச்சரித்துவிட்டார். </span>
<span class='v GN31_30' data-id='GN31_30'><span class='v-num v-30'>30&nbsp;</span>நீ உன் தந்தையின் வீட்டிற்குத் திரும்பிச் செல்ல விரும்புகிறாய் என்று அறிகிறேன். அதனால் தான் நீ விலகிப் போகிறாய். ஆனால் ஏன் என் தேவர்களைத் திருடிக்கொண்டு போகிறாய்?” என்று கேட்டான். </span></div>
<div class='p'>
<span class='v GN31_31' data-id='GN31_31'><span class='v-num v-31'>31&nbsp;</span>அதற்கு யாக்கோபு, “நான் எதுவும் சொல்லாமல் வந்துவிட்டேன். ஏனென்றால் எனக்குப் பயமாக இருந்தது. ஒரு வேளை நீங்கள் உங்கள் பெண்களை என்னிடமிருந்து பிரித்துவிடலாம் என்று நினைத்தேன். </span>
<span class='v GN31_32' data-id='GN31_32'><span class='v-num v-32'>32&nbsp;</span>ஆனால் நான் உங்கள் தேவர்களைத் திருடவில்லை. அதைத் திருடியவர்கள் யாராவது என்னோடு இருந்தால் அவரை நான் கொல்லுவேன். உங்கள் மனிதர்களே இதற்குச் சாட்சி. உங்களுக்குரிய எந்தப் பொருளும் இங்கிருக்கிறதா என்று நீர் பார்த்து, இருந்தால் எடுத்துக்கொள்ளலாம்” என்றான். (ராகேல் தன் தந்தையின் தெய்வங்களின் உருவங்களைத் திருடிக்கொண்டு வந்தது யாக்கோபுக்குத் தெரியாது.) </span></div>
<div class='p'>
<span class='v GN31_33' data-id='GN31_33'><span class='v-num v-33'>33&nbsp;</span>எனவே, லாபான் யாக்கோபின் கூடாரத்துக்குள் போய் தேடிப் பார்த்தான். பிறகு லேயாளின் கூடாரத்தில் தேடினான். இரு அடிமைப் பெண்கள் இருந்த கூடாரங்களிலும் தேடினான். ஆனால் திருட்டுப்போன தேவர்களின் சிலைகள் கிடைக்கவில்லை. பிறகு ராகேலின் கூடாரத்திற்குள் சென்றான். </span>
<span class='v GN31_34' data-id='GN31_34'><span class='v-num v-34'>34&nbsp;</span>ராகேல் அச்சிலைகளை ஒட்டகத்தின் சேணத்திற்குள் ஒளித்து வைத்து அதன் மேல் உட்கார்ந்திருந்தாள். லாபான் கூடாரம் முழுவதையும் பார்த்தான். ஆனால் அவனால் தேவர்களைக் காண முடியவில்லை. </span></div>
<div class='p'>
<span class='v GN31_35' data-id='GN31_35'><span class='v-num v-35'>35&nbsp;</span>ராகேல் தன் தந்தையிடம், “அப்பா என்னிடம் கோபப்படாதீர்கள். உங்கள் முன்னால் என்னால் நிற்க முடியவில்லை. நான் மாத விலக்காக இருக்கிறேன்” என்று கூறிவிட்டாள். கூடாரம் எங்கும் தேடிப் பார்த்தும் தன் தேவர்களின் சிலைகளை லாபானால் கண்டுபிடிக்க முடியவில்லை. </span></div>
<div class='p'>
<span class='v GN31_36' data-id='GN31_36'><span class='v-num v-36'>36&nbsp;</span>யாக்கோபுக்குக் கோபம் வந்தது. “நான் செய்த தவறு என்ன? எந்தச் சட்டத்தை உடைத்துவிட்டேன்? எதற்கு என்னைப் பின் தொடர்ந்து வந்து தடுத்து நிறுத்த வேண்டும். </span>
<span class='v GN31_37' data-id='GN31_37'><span class='v-num v-37'>37&nbsp;</span>எனக்குரிய எல்லாவற்றையும் சோதித்துவிட்டீர். உமக்குரிய பொருள் இவற்றில் எதுவுமில்லை. இருந்தால் நம் மனிதர்கள் காணும்படி அதை இங்கே வையுங்கள். நம் இருவரில் யாரிடம் தவறு உள்ளது என்று நம் மனிதர்களே தீர்மானிக்கட்டும். </span>
<span class='v GN31_38' data-id='GN31_38'><span class='v-num v-38'>38&nbsp;</span>நான் உமக்காக 20 வருடங்கள் உழைத்திருக்கிறேன். அப்போது எந்தக் குட்டியும் பிறக்கும்போது மரிக்கவில்லை. எந்தக் கடாவையும் உமது மந்தையிலிருந்து எடுத்து நான் உண்டதில்லை. </span>
<span class='v GN31_39' data-id='GN31_39'><span class='v-num v-39'>39&nbsp;</span>காட்டு மிருகங்களால் ஏதாவது ஆடுகள் அடிபட்டு மரித்திருக்குமானால் அதற்குரிய விலையை நானே தந்திருக்கிறேன். மரித்த ஆடுகளைக்கொண்டு வந்து உமக்கு முன் காட்டி இதற்குக் காரணம் நானில்லை என்று சொன்னதில்லை. ஆனால் நானோ பகலிலும் இரவிலும் திருடப்பட்டேன். </span>
<span class='v GN31_40' data-id='GN31_40'><span class='v-num v-40'>40&nbsp;</span>பகல் பொழுது என் பலத்தை எடுத்துக்கொண்டது. இரவு குளிர் என் கண்களிலிருந்து உறக்கத்தைத் திருடிக்கொண்டது. </span>
<span class='v GN31_41' data-id='GN31_41'><span class='v-num v-41'>41&nbsp;</span>ஒரு அடிமையைப் போன்று 20 வருடங்களாக உமக்காக உழைத்திருக்கிறேன். முதல் 14 ஆண்டுகளும் உமது மகள்களை மணந்துகொள்வதற்காக உழைத்தேன். இறுதி ஆறு ஆண்டுகளும் உமது மிருகங்களை காப்பாற்றுவதற்கு உழைத்தேன். இந்நாட்களில் எனது சம்பளத்தைப் பத்து முறை மாற்றி இருக்கிறீர். </span>
<span class='v GN31_42' data-id='GN31_42'><span class='v-num v-42'>42&nbsp;</span>ஆனால் என் முற்பிதாக்களின் தேவனும், ஆபிரகாமின் தேவனும் ஈசாக்கின் பயபக்திக்குரிய<span class='note' id='footnote-8'><a href='#note-8' class='key'>*</a></span> தேவனுமானவர் என்னோடு இருந்தார். தேவன் என்னோடு இல்லாமற் போயிருந்தால் நீர் என்னை ஒன்றும் இல்லாதவனாக ஆக்கி அனுப்பி இருப்பீர். ஆனால் என் துன்பங்களையும், எனது உழைப்பையும் கண்ட தேவன் நேற்று இரவு நான் நியாயமானவன் என்பதை நிரூபித்துவிட்டார்” என்றான். </span></div>
<div class='s'>யாக்கோபும் லாபானும் செய்த ஒப்பந்தம் </div>
<div class='p'>
<span class='v GN31_43' data-id='GN31_43'><span class='v-num v-43'>43&nbsp;</span>லாபான் யாக்கோபிடம், “இந்தப் பெண்கள் என் மகள்கள். இந்தக் குழந்தைகள் என்னைச் சேர்ந்தவர்கள். இந்த மிருகங்கள் எல்லாம் என்னுடையவை. நான் இங்கு காண்கிற அனைத்தும் என்னுடையவை. ஆனால் எனது மகள்களுக்கும் அவர்களின் குழந்தைகளுக்கும் என்னால் தீமை செய்ய முடியாது. </span>
<span class='v GN31_44' data-id='GN31_44'><span class='v-num v-44'>44&nbsp;</span>எனவே நான் உன்னோடு ஒரு ஒப்பந்தம் செய்துகொள்கிறேன். நாம் இங்கே ஒரு கற்குவியலை அமைத்து அதை நமது ஒப்பந்தத்திற்கு நினைவு சின்னமாகக் கருதுவோம்” என்றான். </span></div>
<div class='p'>
<span class='v GN31_45' data-id='GN31_45'><span class='v-num v-45'>45&nbsp;</span>அதை யாக்கோபும் ஒப்புக்கொண்டு ஒரு பெரிய கல்லை ஒப்பந்தத்துக்கு அடையாளமாக நட்டு வைத்தான். </span>
<span class='v GN31_46' data-id='GN31_46'><span class='v-num v-46'>46&nbsp;</span>மேலும் கற்களைத் தேடி எடுத்து வந்து குவியலாக்குங்கள் என தன் ஆட்களிடம் சொன்னான். பிறகு அதன் அருகில் இருந்து இருவரும் உணவு உண்டனர். </span>
<span class='v GN31_47' data-id='GN31_47'><span class='v-num v-47'>47&nbsp;</span>லாபான் அந்த இடத்திற்கு ஜெகர்சகதூதா என்றும், யாக்கோபு கலயெத் என்றும் பெயரிட்டனர். </span></div>
<div class='p'>
<span class='v GN31_48' data-id='GN31_48'><span class='v-num v-48'>48&nbsp;</span>லாபான் யாக்கோபிடம், “இக்கற்குவியல் நமது ஒப்பந்தத்தை நினைவுபடுத்தும்” என்றான். இதனால் தான் யாக்கோபு அந்த இடத்துக்கு கலயெத் என்று பெயரிட்டான். </span></div>
<div class='p'>
<span class='v GN31_49' data-id='GN31_49'><span class='v-num v-49'>49&nbsp;</span>பிறகு லாபான், “நாம் ஒருவரை ஒருவர் விட்டுப் பிரிந்திருந்தாலும் கர்த்தர் நம்மைக் கண்காணிக்கட்டும்” என்றான். எனவே இந்த இடம் மிஸ்பா என்றும் அழைக்கப்பட்டது. </span></div>
<div class='p'>
<span class='v GN31_50' data-id='GN31_50'><span class='v-num v-50'>50&nbsp;</span>மேலும் லாபான், “நீ என் பெண்களைத் துன்புறுத்தினால் தேவன் உன்னைத் தண்டிப்பார். நீ வேறு பெண்களை மணந்துகொண்டாலும் தேவன் உன்னைக் கவனித்துக்கொண்டிருப்பார். </span>
<span class='v GN31_51' data-id='GN31_51'><span class='v-num v-51'>51&nbsp;</span>நம் இருவருக்கும் இடையில் இங்கே நான் நட்ட கற்கள் உள்ளன. இந்த விசேஷ கல்லானது நம் ஒப்பந்தத்தை நினைவுப்படுத்துகிறது. </span>
<span class='v GN31_52' data-id='GN31_52'><span class='v-num v-52'>52&nbsp;</span>நம் இருவருக்கும் இடையிலான ஒப்பந்தத்தை என்றென்றும் ஞாபகப்படுத்தும் இந்தக் கல்லைத் தாண்டி வந்து நான் உன்னோடு போரிடமாட்டேன். நீயும் இதைக் கடந்து வந்து என்னோடு போரிடக் கூடாது. </span>
<span class='v GN31_53' data-id='GN31_53'><span class='v-num v-53'>53&nbsp;</span>ஆபிரகாமின் தேவனும் நாகோரின் தேவனும் அவர்களது முற்பிதாக்களின் தேவனுமானவர், நாம் இந்த ஒப்பந்தத்தை உடைத்தால், குற்றவாளி யாரென்று நியாயந்தீர்க்கட்டும்” என்றான். </span></div>
<div class='p'>
<span class='v GN31_53' data-id='GN31_53'>யாக்கோபின் தந்தையான ஈசாக்கு தேவனை “பயபக்திக்குரியவர்” என்று அழைத்தார். யாக்கோபு அந்தப் பெயரிலேயே வாக்குறுதி செய்தான். </span>
<span class='v GN31_54' data-id='GN31_54'><span class='v-num v-54'>54&nbsp;</span>பிறகு, யாக்கோபு ஒரு ஆட்டைப் பலியிட்டு மலையில் வழிபாடு செய்தான். தன் மனிதர்களை அழைத்து உணவு உண்ணுமாறு வேண்டினான். உணவு முடிந்தபின் அந்த இரவை மலையின் மேலேயே கழித்தனர். </span>
<span class='v GN31_55' data-id='GN31_55'><span class='v-num v-55'>55&nbsp;</span>மறு நாள் அதிகாலையில், லாபான் எழுந்து தன் மகள்களையும் பேரப் பிள்ளைகளையும் முத்தமிட்டு ஆசீர்வதித்தான். பின் தன் ஊருக்குத் திரும்பிப் போனான். </span></div></div>
<div class='footnotes'>

<span class='footnote' id='note-8'><span class='key'>* </span><a href='#footnote-8' class='backref'>31:42</a> <span class='text'> <span class="fk">ஈசாக்கின் பயபக்திக்குரிய </span><span class="ft">தேவனுடைய பெயர்.</span></span></span>
</div>
<div class='footer'><div class='nav'>
<a class='prev' href='GN30.html'></a>
<a class='home' href='index.html'></a>
<a class='next' href='GN32.html'></a>
</div></div>
</body></html>
