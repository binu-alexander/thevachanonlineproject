<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லூக்கா 22</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='LK.html'> லூக்கா ௨௨ </a>
<a class='prev' href='LK21.html'> &#9664; </a>
<a class='next' href='LK23.html'> &#9654; </a>
</div></div>
<div class='chapter section LK22 tam2008 tam LK uni_ila.sundaram-08' dir='ltr' data-id='LK22' data-nextid='LK23' data-previd='LK21' lang='ta'> 

<div class='c'>௨௨</div>
<div class='s'>இயேசுவைக் கொல்லத் திட்டம் </div>
<div class='r'>(மத். 26:1-5, 14-16; மாற். 14:1-2, 10-11; யோவான் 11:45-53) </div>
<div class='p'>
<span class='v LK22_1' data-id='LK22_1'><span class='verse1 v-num v-1'>௧&nbsp;</span>பஸ்கா எனப்படும், யூதர்களின் புளிப்பில்லாத அப்பப் பண்டிகைக்குரிய காலம் நெருங்கி வந்தது. </span>
<span class='v LK22_2' data-id='LK22_2'><span class='v-num v-2'>௨&nbsp;</span>தலைமை ஆசாரியரும், வேதபாரகரும் இயேசுவைக் கொல்வதற்கு வழி தேடிக்கொண்டிருந்தார்கள். ஆனால் அவர்கள் மக்களுக்கு பயந்தனர். </span></div>
<div class='s'>யூதாஸின் சதித்திட்டம் </div>
<div class='r'>(மத். 26:14-16; மாற். 14:10-11) </div>
<div class='p'>
<span class='v LK22_3' data-id='LK22_3'><span class='v-num v-3'>௩&nbsp;</span>இயேசுவின் பன்னிரண்டு சீஷர்களில் ஒருவன் யூதாஸ் காரியோத்து என்பவன் ஆவான். சாத்தான் யூதாஸிற்குள் புகுந்து ஒரு தீய செயலைச் செய்யுமாறு அவனைத் தூண்டினான். </span>
<span class='v LK22_4' data-id='LK22_4'><span class='v-num v-4'>௪&nbsp;</span>யூதாஸ் தலைமை ஆசாரியரிடமும், தேவாலயத்தைப் பாதுகாத்த வீரர்களிடமும் சென்று பேசினான். இயேசுவை அவர்களிடம் ஒப்படைப்பதைக் குறித்து அவன் அவர்களிடம் பேசினான். </span>
<span class='v LK22_5' data-id='LK22_5'><span class='v-num v-5'>௫&nbsp;</span>அவர்கள் இதனால் மிகுந்த சந்தோஷம் அடைந்தார்கள். இயேசுவை அவர்களிடம் ஒப்படைத்தால் அவனுக்குப் பணம் கொடுப்பதாக அவர்கள் கூறினார்கள். </span>
<span class='v LK22_6' data-id='LK22_6'><span class='v-num v-6'>௬&nbsp;</span>யூதாஸ் அதற்கு ஒப்புக்கொண்டான். இயேசுவை அவர்களிடம் ஒப்படைப்பதற்கு ஏற்ற நேரத்தை எதிர்பார்த்திருந்தான் யூதாஸ். தன்னைச் சுற்றிலும் மக்கள் எவரும் பார்க்காத நேரத்தில் அதைச் செய்யவேண்டுமென யூதாஸ் விரும்பினான். </span></div>
<div class='s'>பஸ்கா உணவு ஆயத்தம் </div>
<div class='r'>(மத். 26:17-25; மாற். 14:12-21; யோவான் 13:21-30) </div>
<div class='p'>
<span class='v LK22_7' data-id='LK22_7'><span class='v-num v-7'>௭&nbsp;</span>புளிப்பில்லாத அப்பப் பண்டிகையின் நாள் வந்தது. பஸ்கா ஆட்டுக்குட்டிகளை யூதர்கள் பலியிடுகிற நாள் அது ஆகும். </span>
<span class='v LK22_8' data-id='LK22_8'><span class='v-num v-8'>௮&nbsp;</span>பேதுருவையும் யோவனையும் நோக்கி இயேசு, “நாம் உண்பதற்கு நீங்கள் சென்று பஸ்கா விருந்தைத் தயாரியுங்கள்” என்றார். </span></div>
<div class='p'>
<span class='v LK22_9' data-id='LK22_9'><span class='v-num v-9'>௯&nbsp;</span>பேதுருவும், யோவானும், இயேசுவிடம், “பஸ்கா விருந்தை நாங்கள் எங்கே தயாரிக்க வேண்டும் என நீங்கள் விரும்புகிறீர்கள்?” என்று கேட்டார்கள். </span></div>
<div class='p'>
<span class='v LK22_9' data-id='LK22_9'>இயேசு அவர்களை நோக்கி, </span>
<span class='v LK22_10' data-id='LK22_10'><span class='v-num v-10'>௧௦&nbsp;</span>“கவனியுங்கள், நீங்கள் எருசலேமுக்குள் சென்ற பின்பு ஒரு குடத்தில் தண்ணீரைச் சுமந்து செல்லும் ஒரு மனிதனைக் காண்பீர்கள். அவனைத் தொடர்ந்து செல்லுங்கள். அவன் ஒரு வீட்டுக்குள் செல்வான். அவனோடு நீங்கள் செல்லுங்கள். </span>
<span class='v LK22_11' data-id='LK22_11'><span class='v-num v-11'>௧௧&nbsp;</span>அந்த வீட்டின் சொந்தக்காரனிடம், ‘போதகரும் அவரது சீஷர்களும் பஸ்கா விருந்து உண்ணக் கூடிய அறையைத் தயவுசெய்து எங்களுக்குக் காட்டும்படியாக போதகர் கேட்கிறார்’ என்று சொல்லுங்கள். </span>
<span class='v LK22_12' data-id='LK22_12'><span class='v-num v-12'>௧௨&nbsp;</span>உடனே அந்த வீட்டின் சொந்தக்காரனான அம்மனிதன் மாடியில் ஒரு பெரிய அறையைக் காட்டுவான். இந்த அறை உங்களுக்குத் தயாராக இருக்கும். பஸ்கா விருந்தை அங்கே தயாரியுங்கள்” என்றார். </span></div>
<div class='p'>
<span class='v LK22_13' data-id='LK22_13'><span class='v-num v-13'>௧௩&nbsp;</span>எனவே பேதுருவும், யோவானும் சென்றார்கள். இயேசு கூறியபடியே எல்லாம் நிகழ்ந்தன. எனவே அவர்கள் பஸ்கா விருந்தைத் தயாரித்தார்கள். </span></div>
<div class='s'>இயேசுவின் இரவு உணவு </div>
<div class='r'>(மத். 26:26-30; மாற். 14:22-26; 1 கொ. 11:23-25) </div>
<div class='p'>
<span class='v LK22_14' data-id='LK22_14'><span class='v-num v-14'>௧௪&nbsp;</span>பஸ்கா விருந்தை அவர்கள் சாப்பிடும் நேரம் வந்தது. இயேசுவும், சீஷர்களும் மேசையைச் சூழ்ந்து அமர்ந்தனர். </span>
<span class='v LK22_15' data-id='LK22_15'><span class='v-num v-15'>௧௫&nbsp;</span>அவர்களிடம் இயேசு, “நான் இறக்கும் முன்பு இந்தப் பஸ்கா விருந்தை உங்களோடு சேர்ந்து உண்ணவேண்டும் என்று மிகவும் விரும்பினேன். </span>
<span class='v LK22_16' data-id='LK22_16'><span class='v-num v-16'>௧௬&nbsp;</span>தேவனின் இராஜ்யத்தில் அதற்குரிய உண்மையான பொருள் கொடுக்கப்படும்வரைக்கும் நான் இன்னொரு பஸ்கா விருந்தைப் புசிக்கமாட்டேன்” என்றார். </span></div>
<div class='p'>
<span class='v LK22_17' data-id='LK22_17'><span class='v-num v-17'>௧௭&nbsp;</span>பின்பு இயேசு ஒரு கோப்பை திராட்சை இரசத்தை எடுத்தார். அதற்காக தேவனுக்கு நன்றி கூறினார். பின்பு அவர், “இக்கோப்பையை எடுத்து இங்கு இருக்கும் ஒவ்வொருவருக்கும் கொடுங்கள். </span>
<span class='v LK22_18' data-id='LK22_18'><span class='v-num v-18'>௧௮&nbsp;</span>ஏனெனில் தேவனின் இராஜ்யம் வரும்வரைக்கும் நான் மீண்டும் திராட்சை இரசம் குடிக்கப் போவதில்லை” என்றார். </span></div>
<div class='p'>
<span class='v LK22_19' data-id='LK22_19'><span class='v-num v-19'>௧௯&nbsp;</span>பின்பு இயேசு, அப்பத்தை எடுத்தார். அப்பத்திற்காக தேவனுக்கு நன்றி கூறிவிட்டு அதைப் பிட்டார். சீஷர்களுக்கு அதைக் கொடுத்தார். பின்பு இயேசு, “இதனை நான் உங்களுக்காகக் கொடுக்கிறேன். எனது சரீரமே இந்த அப்பமாகும். எனவே என்னை நினைவுகூருவதற்கு இப்படிச் செய்யுங்கள்” என்றார். </span>
<span class='v LK22_20' data-id='LK22_20'><span class='v-num v-20'>௨௦&nbsp;</span>அப்பத்தை உண்ட பின்னர், அதே வகையில் இயேசு திராட்சை இரசக் கோப்பையை எடுத்து “இந்தத் திராட்சை இரசம் தேவனுக்கும் அவரது மக்களுக்கும் உள்ள புதிய உடன்படிக்கையைக் காட்டுகிறது. நான் உங்களுக்காகக் கொடுக்கிற என் இரத்தத்தில் (மரணத்தில்) இப்புது உடன்படிக்கை ஆரம்பமாகிறது” என்றார். </span></div>
<div class='s'>இயேசுவின் எதிரி யார்? </div>
<div class='p'>
<span class='v LK22_21' data-id='LK22_21'><span class='v-num v-21'>௨௧&nbsp;</span>இயேசு, “உங்களில் ஒருவன் என்னை வஞ்சிக்கப் போகிறான். மேசை மீது அவனது கை என் கைக்குப் பக்கத்தில் இருக்கிறது. </span>
<span class='v LK22_22' data-id='LK22_22'><span class='v-num v-22'>௨௨&nbsp;</span>தேவன் திட்டமிட்டபடியே மனிதகுமாரன் செய்வார். ஆனால் மனிதகுமாரனைக் கொல்லப்படுவதற்காக ஒப்படைக்கிற மனிதனுக்கு மிகவும் தீமை நடக்கும்” என்றார். </span></div>
<div class='p'>
<span class='v LK22_23' data-id='LK22_23'><span class='v-num v-23'>௨௩&nbsp;</span>அப்போது சீஷர்கள் ஒருவருக்கொருவர், “இயேசுவுக்கு அவ்வாறு செய்பவன் நமக்குள் யார்?” என்று கேட்டார்கள். </span></div>
<div class='s'>தாழ்மையாக இருங்கள் </div>
<div class='p'>
<span class='v LK22_24' data-id='LK22_24'><span class='v-num v-24'>௨௪&nbsp;</span>பின்னர் தங்களில் மிக முக்கியமானவன் யார் என்று அப்போஸ்தலர்கள் தமக்குள் விவாதிக்க ஆரம்பித்தார்கள். </span>
<span class='v LK22_25' data-id='LK22_25'><span class='v-num v-25'>௨௫&nbsp;</span>ஆனால் இயேசு அவர்களை நோக்கி, “உலகத்தில் (வேறுவேறு) தேசங்களின் அரசர்கள் மக்களை அரசாளுகிறார்கள். பிற மக்களின் மீது அதிகாரம் செலுத்துபவர்கள் ‘மக்களின் உதவியாளன்’ என தம்மை எல்லாரும் அழைக்கும்படிச் செய்கிறார்கள். </span>
<span class='v LK22_26' data-id='LK22_26'><span class='v-num v-26'>௨௬&nbsp;</span>ஆனால் நீங்கள் அவ்வாறு இருக்கலாகாது. உங்களுக்குள் மிகச் சிறந்தவன் சிறியவனைப்போன்று நடந்துகொள்ள வேண்டும். தலைவர்கள் வேலைக்காரனைப்போல இருக்கவேண்டும். </span>
<span class='v LK22_27' data-id='LK22_27'><span class='v-num v-27'>௨௭&nbsp;</span>யார் மிகவும் முக்கியமானவன்? மேசையின் அருகே உட்கார்ந்திருப்பவனா அல்லது அவனுக்குப் பரிமாறுகிறவனா? மேசையருகே உட்கார்ந்திருப்பவன் முக்கியமானவன் என்று நீங்கள் நினைக்கிறீர்கள். ஆனால் உங்களில் நான் ஒரு வேலைக்காரனைப்போல இருக்கிறேன். </span></div>
<div class='p'>
<span class='v LK22_28' data-id='LK22_28'><span class='v-num v-28'>௨௮&nbsp;</span>“பெரும் சிக்கல்களின்போது நீங்கள் நம்பிக்கையோடு என்னருகில் தங்கி இருக்கிறீர்கள். </span>
<span class='v LK22_29' data-id='LK22_29'><span class='v-num v-29'>௨௯&nbsp;</span>எனது பிதா எனக்கு ஓர் இராஜ்யத்தைக் கொடுத்திருக்கிறார். என்னோடு அரசாளுகிற அதிகாரத்தை உங்களுக்கு நானும் கொடுக்கிறேன். </span>
<span class='v LK22_30' data-id='LK22_30'><span class='v-num v-30'>௩௦&nbsp;</span>என் அரசில் நீங்கள் மேசை அருகே என்னோடு உண்டு, பருகுவீர்கள். நீங்கள் சிம்மாசனங்களில் உட்கார்ந்து இஸ்ரவேலின் பன்னிரண்டு குலங்களையும் நியாயம்தீர்ப்பீர்கள். </span></div>
<div class='s'>நம்பிக்கையை இழக்காதீர்கள் </div>
<div class='r'>(மத். 26:31–35; மாற். 14:27–31; யோவான் 13:36–38) </div>
<div class='p'>
<span class='v LK22_31' data-id='LK22_31'><span class='v-num v-31'>௩௧&nbsp;</span>“ஓர் உழவன் கோதுமையைப் புடைப்பது போல சாத்தான் உங்களைச் சோதிக்க வேண்டும் எனக் கேட்டுள்ளான். சீமோனே, சீமோனே (பேதுரு), </span>
<span class='v LK22_32' data-id='LK22_32'><span class='v-num v-32'>௩௨&nbsp;</span>நீ உன் நம்பிக்கையை இழக்காதிருக்கும்படியாக நான் பிரார்த்தனை செய்திருக்கிறேன். நீ என்னிடம் திரும்பி வரும்போது உன் சகோதரர்கள் வலிமையுறும்பொருட்டு உதவி செய்” என்றார். </span></div>
<div class='p'>
<span class='v LK22_33' data-id='LK22_33'><span class='v-num v-33'>௩௩&nbsp;</span>ஆனால் பேதுரு இயேசுவை நோக்கி, “ஆண்டவரே, நான் உங்களுடன் சிறைக்கு வரத் தயாராக இருக்கிறேன். நான் உங்களோடு இறக்கவும் செய்வேன்” என்றான். </span></div>
<div class='p'>
<span class='v LK22_34' data-id='LK22_34'><span class='v-num v-34'>௩௪&nbsp;</span>ஆனால் இயேசு, “பேதுரு, நாளைக் காலையில் சேவல் கூவும் முன்பு என்னைப்பற்றி உனக்குத் தெரியாதென கூறுவாய். இதனை நீ மூன்று முறை சொல்வாய்” என்றார். </span></div>
<div class='s'>நிறைவேறும் வேதவாக்கியம் </div>
<div class='p'>
<span class='v LK22_35' data-id='LK22_35'><span class='v-num v-35'>௩௫&nbsp;</span>பின்பு இயேசு சீஷர்களை நோக்கி, “மக்களுக்குப் போதிப்பதற்காக நான் உங்களை அனுப்பினேன். நான் உங்களை பணம், பை, காலணிகள் எதுவுமின்றி அனுப்பினேன். ஆனால் ஏதேனும் உங்களுக்குக் குறை இருந்ததா?” என்று கேட்டார். </span></div>
<div class='p'>
<span class='v LK22_35' data-id='LK22_35'>சீஷர்கள், “இல்லை” என்றார்கள். </span></div>
<div class='p'>
<span class='v LK22_36' data-id='LK22_36'><span class='v-num v-36'>௩௬&nbsp;</span>இயேசு அவர்களை நோக்கி, “ஆனால், இப்போது பணமோ, பையோ உங்களிடம் இருந்தால் அதை உங்களோடு கொண்டு செல்லுங்கள். உங்களிடம் வாள் இல்லையென்றால் உங்கள் சட்டையை விற்று ஒரு வாள் வாங்குங்கள். </span>
<span class='v LK22_37' data-id='LK22_37'><span class='v-num v-37'>௩௭&nbsp;</span>வேதவாக்கியம் சொல்கிறது, </span></div>
<div class='b'> &nbsp; 
<span class='v LK22_37' data-id='LK22_37'></span></div>
<div class='q'>
<span class='v LK22_37' data-id='LK22_37'>“ ‘மக்கள் அவரைக் குற்றவாளி என்றார்கள்.’ <span class='rq'>ஏசாயா 53:12</span> </span></div>
<div class='b'> &nbsp; 
<span class='v LK22_37' data-id='LK22_37'></span></div>
<div class='m'>
<span class='v LK22_37' data-id='LK22_37'>இந்த வேதாகமக் கருத்து நிறைவேறவேண்டும். இது என்னைக் குறித்து எழுதப்பட்டது, இப்போது நிகழ்ந்து கொண்டிருக்கிறது” என்றார். </span></div>
<div class='p'>
<span class='v LK22_38' data-id='LK22_38'><span class='v-num v-38'>௩௮&nbsp;</span>சீஷர்கள், “ஆண்டவரே, பாருங்கள், இங்கு இரண்டு வாள்கள் உள்ளன” என்றார்கள். </span></div>
<div class='p'>
<span class='v LK22_38' data-id='LK22_38'>இயேசு அவர்களிடம், “இரண்டு போதுமானவை” என்றார். </span></div>
<div class='s'>இயேசுவின் பிரார்த்தனை </div>
<div class='r'>(மத். 26:36-46; மாற். 14:32-42) </div>
<div class='p'>
<span class='v LK22_39 LK22_40' data-id='LK22_39'><span class='v-num v-39-40'>௩௯-௪௦&nbsp;</span>இயேசு பட்டணத்தை (எருசலேம்) விட்டு ஒலிவமலைக்குச் சென்றார். அவரது சீஷர்கள் அவரோடு சென்றார்கள். அங்கே சென்றபிறகு சீஷர்களிடம் இயேசு, “நீங்கள் சோதனைக்கு ஆளாகாதவண்ணம் பிரார்த்தனை செய்யுங்கள்” என்றார். </span></div>
<div class='p'>
<span class='v LK22_41' data-id='LK22_41'><span class='v-num v-41'>௪௧&nbsp;</span>பின்பு இயேசு ஐம்பது அடி தூரம் அளவு அவர்களைவிட்டுச் சென்றார். அவர் முழங்காலிட்டு பிரார்த்தனை செய்தார்: </span>
<span class='v LK22_42' data-id='LK22_42'><span class='v-num v-42'>௪௨&nbsp;</span>“பிதாவே, நீங்கள் விரும்பினால் நான் துன்பத்தின் கோப்பையைக் குடிக்காமல் இருக்கும்படிச் செய்யுங்கள். ஆனால், நான் விரும்பும் வழியில் அல்லாமல் நீங்கள் விரும்பும் வழியிலேயே அது நடக்கட்டும்” என்றார். </span>
<span class='v LK22_43' data-id='LK22_43'><span class='v-num v-43'>௪௩&nbsp;</span>அப்போது பரலோகத்திலிருந்து ஒரு தேவதூதன் அவருக்கு உதவி செய்ய அனுப்பப்பட்டான். </span>
<span class='v LK22_44' data-id='LK22_44'><span class='v-num v-44'>௪௪&nbsp;</span>வேதனையால் இயேசு வருந்தினார். எனவே மிகவும் வேதனையோடு ஊக்கமாகப் பிரார்த்தனை செய்தார். குருதி கொட்டுவதுபோல அவரது முகத்தில் இருந்து வியர்வை வடிந்தது. </span>
<span class='v LK22_45' data-id='LK22_45'><span class='v-num v-45'>௪௫&nbsp;</span>இயேசு பிரார்த்தனை செய்து முடிந்த பின்னர், அவரது சீஷர்களிடம் சென்றார். அவர்கள் உறங்கிக்கொண்டிருந்தார்கள். (அவர்கள் துயரம் அவர்களைச் சோர்வுறச் செய்தது.) </span>
<span class='v LK22_46' data-id='LK22_46'><span class='v-num v-46'>௪௬&nbsp;</span>இயேசு அவர்களை நோக்கி, “ஏன் உறங்கிக் கொண்டிருக்கிறீர்கள்? எழுந்து சோதனைக்கு எதிரான வலிமைக்காகப் பிரார்த்தனை செய்யுங்கள்” என்றார். </span></div>
<div class='s'>இயேசு கைது செய்யப்படுதல் </div>
<div class='r'>(மத். 26:47-56; மாற். 14:43-50; யோவான் 18:3-11) </div>
<div class='p'>
<span class='v LK22_47' data-id='LK22_47'><span class='v-num v-47'>௪௭&nbsp;</span>இயேசு பேசிக்கொண்டிருந்தபோது ஒரு மக்கள் கூட்டம் வந்தது. பன்னிரண்டு சீஷர்களில் ஒருவன் அக்கூட்டத்தை வழிநடத்தி வந்தான். அவன் யூதாஸ். இயேசுவை முத்தமிடும் அளவுக்கு நெருக்கமாக யூதாஸ் வந்தான். </span></div>
<div class='p'>
<span class='v LK22_48' data-id='LK22_48'><span class='v-num v-48'>௪௮&nbsp;</span>ஆனால் இயேசு அவனை நோக்கி, “யூதாஸ், மனித குமாரனை வஞ்சிக்கும்பொருட்டு நட்பின் முத்தத்தைப் பயன்படுத்துகிறாயா?” என்று கேட்டார். </span>
<span class='v LK22_49' data-id='LK22_49'><span class='v-num v-49'>௪௯&nbsp;</span>இயேசுவின் சீஷர்களும் அங்கேயே நின்று கொண்டிருந்தார்கள். அவர்கள் என்ன நடக்கப்போகிறதென உணர்ந்தார்கள். சீஷர்கள் இயேசுவிடம், “ஐயா, எங்கள் வாள்களை பயன்படுத்தட்டுமா?” என்றார்கள். </span>
<span class='v LK22_50' data-id='LK22_50'><span class='v-num v-50'>௫௦&nbsp;</span>சீஷர்களில் ஒருவன் வாளைப் பயன்படுத்தவும் செய்தான். தலைமை ஆசாரியனின் வேலைக்காரனின் வலது காதை அவன் வெட்டினான். </span></div>
<div class='p'>
<span class='v LK22_51' data-id='LK22_51'><span class='v-num v-51'>௫௧&nbsp;</span>இயேசு “நிறுத்து” என்றார். பின்பு இயேசு வேலைக்காரனின் காதைத் தொட்டு அவனைக் குணப்படுத்தினார். </span></div>
<div class='p'>
<span class='v LK22_52' data-id='LK22_52'><span class='v-num v-52'>௫௨&nbsp;</span>இயேசுவைச் சிறைப்பிடிக்க வந்த கூட்டத்தில் தலைமை ஆசாரியரும், முதிய யூத அதிகாரிகளும், தேவாலயக் காவலர்களும் இருந்தனர். இயேசு அவர்களை நோக்கி, “வாளோடும் தடிகளோடும் நீங்கள் ஏன் வந்தீர்கள்? நான் குற்றவாளி என்று நீங்கள் நினைக்கிறீர்களா? </span>
<span class='v LK22_53' data-id='LK22_53'><span class='v-num v-53'>௫௩&nbsp;</span>ஒவ்வொரு நாளும் நான் தேவாலயத்தில் உங்களோடு இருந்தேன். ஏன் என்னை அங்கே சிறைபிடிக்க முயல வில்லை.? ஆனால் இது உங்கள் காலம். இருள் (பாவம்) ஆட்சி புரியும் நேரம்” என்றார். </span></div>
<div class='s'>பேதுருவின் மறுதலிப்பு </div>
<div class='r'>(மத். 26:57-58, 69-75; மாற். 14:53-54, 66-72; யோவான் 18:12-18, 25-27) </div>
<div class='p'>
<span class='v LK22_54' data-id='LK22_54'><span class='v-num v-54'>௫௪&nbsp;</span>அவர்கள் இயேசுவைச் சிறைபிடித்துக் கொண்டுபோனார்கள். தலைமை ஆசாரியனின் வீட்டுக்கு இயேசுவை அவர்கள் கொண்டுவந்தார்கள். பேதுரு அவர்களைத் தொடர்ந்து வந்தான். ஆனால் அவன் இயேசுவின் அருகே வரவில்லை. </span>
<span class='v LK22_55' data-id='LK22_55'><span class='v-num v-55'>௫௫&nbsp;</span>வீரர்கள் வீட்டுக்கு வெளிப்புறத்தில் நடுவில் நெருப்பை வளர்த்து அதைச் சுற்றி உட்கார்ந்தார்கள். பேதுருவும் அவர்களோடு அமர்ந்தான். </span>
<span class='v LK22_56' data-id='LK22_56'><span class='v-num v-56'>௫௬&nbsp;</span>ஒரு வேலைக்காரச் சிறுமி பேதுரு உட்கார்ந்திருப்பதைக் கண்டாள். நெருப்பின் ஒளியில் அவனை அவள் பார்க்க முடிந்தது. அவனுடைய முகத்தைக் கூர்ந்து நோக்கினாள். பின்பு அவள், “இந்த மனிதனும் அவரோடு (இயேசு) கூட இருந்தான்” என்றாள். </span></div>
<div class='p'>
<span class='v LK22_57' data-id='LK22_57'><span class='v-num v-57'>௫௭&nbsp;</span>ஆனால் பேதுரு, அது உண்மையில்லை என்றான். அவன், “பெண்ணே, எனக்கு அவரைத் தெரியாது” என்றான். </span>
<span class='v LK22_58' data-id='LK22_58'><span class='v-num v-58'>௫௮&nbsp;</span>சற்று நேரத்துக்குப் பின் இன்னொருவன் பேதுருவைப் பார்த்து, “இயேசுவைப் பின்பற்றும் சீஷர்களில் நீயும் ஒருவன்” என்றான். </span></div>
<div class='p'>
<span class='v LK22_58' data-id='LK22_58'>ஆனால் பேதுரு “மனிதனே, நான் அவரது சீஷர்களில் ஒருவன் அல்ல” என்றான். </span></div>
<div class='p'>
<span class='v LK22_59' data-id='LK22_59'><span class='v-num v-59'>௫௯&nbsp;</span>ஏறத்தாழ ஒரு மணி நேரத்துக்குப் பின்னர், இன்னொரு மனிதன், “இது உண்மை, இந்த மனிதன் அவரோடு இருந்தான். இவன் கலிலேயாவைச் சேர்ந்தவன்” என்றான். “எனக்கு நிச்சமாகத் தெரியும்” என்று அம்மனிதன் மீண்டும் வலியுறுத்தினான். </span></div>
<div class='p'>
<span class='v LK22_60' data-id='LK22_60'><span class='v-num v-60'>௬௦&nbsp;</span>ஆனால் பேதுரு, “மனிதனே. நீ கூறுகிற விஷயத்தைக்குறித்து எனக்குத் தெரியாது” என்றான். </span></div>
<div class='p'>
<span class='v LK22_60' data-id='LK22_60'>பேதுரு இவ்வாறு சொல்லிக்கொண்டிருக்கும் தருணத்திலேயே சேவல் கூவியது. </span>
<span class='v LK22_61' data-id='LK22_61'><span class='v-num v-61'>௬௧&nbsp;</span>அப்போது கர்த்தர் (இயேசு) திரும்பி பேதுருவின் கண்களைக் கூர்ந்து நோக்கினார். “சேவல் காலையில் கூவும் முன்னரே நீ மூன்று முறை என்னை உனக்குத் தெரியாது என்று கூறுவாய்” என்று கர்த்தர் ஏற்கெனவே தன்னிடம் கூறியதைப் பேதுரு நினைவுகூர்ந்தான். </span>
<span class='v LK22_62' data-id='LK22_62'><span class='v-num v-62'>௬௨&nbsp;</span>பின்னர் பேதுரு வெளியே சென்று மனமுருகி அழுதான். </span></div>
<div class='s'>இயேசுவைப் பரிகசித்தல் </div>
<div class='r'>(மத். 26:67-68; மாற். 14:65) </div>
<div class='p'>
<span class='v LK22_63 LK22_64' data-id='LK22_63'><span class='v-num v-63-64'>௬௩-௬௪&nbsp;</span>சில மனிதர்கள் இயேசுவைக் காவல்புரிந்துகொண்டிருந்தார்கள். அவர்கள் இயேசுவைப் பலவாறு கேலிசெய்தார்கள். அவர் பார்க்க முடியாதபடி அவரது கண்களை மறைத்தார்கள். பின்பு அவரை அடித்து விட்டு “நீ தீர்க்கதரிசியானால் யார் உன்னை அடித்தார்கள் என்று கூறு” என்றார்கள். </span>
<span class='v LK22_65' data-id='LK22_65'><span class='v-num v-65'>௬௫&nbsp;</span>அம்மனிதர்கள் அவரை அவமானப்படுத்தினார்கள். </span></div>
<div class='s'>யூத அதிகாரிகள் முன் இயேசு </div>
<div class='r'>(மத். 26:59-66; மாற். 14:55-64; யோவான் 18:19-24) </div>
<div class='p'>
<span class='v LK22_66' data-id='LK22_66'><span class='v-num v-66'>௬௬&nbsp;</span>மறுநாள் காலையில், மக்களின் முதிய அதிகாரிகள், தலைமை ஆசாரியர், வேதபாரகர் ஆகியோர் ஒன்றாகக் கூடினார்கள். அவர்கள் தம் உயர்ந்த நீதிமன்றத்துக்கு இயேசுவை அழைத்துச் சென்றார்கள். </span>
<span class='v LK22_67' data-id='LK22_67'><span class='v-num v-67'>௬௭&nbsp;</span>அவர்கள், “நீ கிறிஸ்துவானால் அப்படியே எங்களுக்குச் சொல்” என்றார்கள். </span></div>
<div class='p'>
<span class='v LK22_67' data-id='LK22_67'>இயேசு அவர்களுக்கு, “நான் கிறிஸ்து என்று உங்களுக்குக் கூறினால் நீங்கள் என்னை நம்பமாட்டீர்கள். </span>
<span class='v LK22_68' data-id='LK22_68'><span class='v-num v-68'>௬௮&nbsp;</span>நான் உங்களைக் கேட்டால் நீங்கள் பதில் தரமாட்டீர்கள். </span>
<span class='v LK22_69' data-id='LK22_69'><span class='v-num v-69'>௬௯&nbsp;</span>ஆனால் இப்பொழுதிலிருந்து தேவனுடைய சிம்மாசனத்தின் வலது பக்கத்தில் மனித குமாரன் உட்கார்ந்திருப்பார்” என்றார். </span></div>
<div class='p'>
<span class='v LK22_70' data-id='LK22_70'><span class='v-num v-70'>௭௦&nbsp;</span>அவர்கள் எல்லாரும், “அப்படியானால் நீ தேவனுடைய குமாரனா?” என்றார்கள். இயேசு அவர்களுக்கு “ஆம், நான் தேவனுடைய குமாரன் என்று நீங்கள் சொல்வது சரியே” என்றார். </span></div>
<div class='p'>
<span class='v LK22_71' data-id='LK22_71'><span class='v-num v-71'>௭௧&nbsp;</span>அவர்கள், “ஏன் நமக்கு இப்போது சாட்சிகள் தேவை? அவன் இவ்வாறு சொல்வதை நாமே கேட்டோமே!” என்றனர். </span></div></div>
<div class='footnotes'>

</div>
<div class='footer'><div class='nav'>
<a class='prev' href='LK21.html'>&#9664;</a>
<a class='home' href='index.html'>&#9776;</a>
<a class='next' href='LK23.html'>&#9654;</a>
</div></div>
</body></html>
