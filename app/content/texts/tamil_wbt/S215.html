<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 2 சாமுவேல் 15</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='S2.html'> 2 சாமுவேல் 15 </a>
<a class='prev' href='S214.html'>  </a>
<a class='next' href='S216.html'>  </a>
</div></div>
<div class='chapter section S215 tam2008 tam S2 uni_ila.sundaram-08' dir='ltr' data-id='S215' data-nextid='S216' data-previd='S214' lang='ta'> 

<div class='c'>15</div>
<div class='s'>அப்சலோம் பல நண்பர்களை கூட்டுதல் </div>
<div class='p'>
<span class='v S215_1' data-id='S215_1'><span class='verse1 v-num v-1'>1&nbsp;</span>இதற்குப் பின்பு அப்சலோம் ஒரு தேரையும், குதிரைகளையும் தனக்காக பெற்றுக்கொண்டான். அவன் தேரைச் செலுத்தும்போது அவனுக்கு முன்னே ஓடுவதற்கு 50 ஆட்கள் இருந்தனர். </span>
<span class='v S215_2' data-id='S215_2'><span class='v-num v-2'>2&nbsp;</span>அப்சலோம் அதிகாலையில் எழுந்து நகர வாசலருகே<span class='note' id='footnote-41'><a href='#note-41' class='key'>*</a></span> நின்று, நியாயத்திற்காக தாவீது அரசனிடம் செல்லும் ஆட்களைக் கவனிப்பான். பின்பு அவர்களோடு பேசி, “எந்த நகரத்திலிருந்து வருகிறாய்?” என்பான். அம்மனிதன், “நான் இஸ்ரவேலின் இந்த கோத்திரத்தைச் சேர்ந்தவன்” என்று கூறுவான். </span>
<span class='v S215_3' data-id='S215_3'><span class='v-num v-3'>3&nbsp;</span>அப்சலோம் அம்மனிதனிடம், “பாரும், நீ சொல்வது சரியே. ஆனால் தாவீது அரசன் நீ சொல்வதைக் கேட்கமாட்டார்” என்பான். </span></div>
<div class='p'>
<span class='v S215_4' data-id='S215_4'><span class='v-num v-4'>4&nbsp;</span>அப்சலோம் மேலும், “யாராகிலும் என்னை இந்நாட்டின் நீதிபதியாக நியமித்தால் சிக்கலோடு வருகிற ஒவ்வொரு மனிதனுக்கும் நான் உதவக் கூடும். அவனுக்குத் தக்க தீர்ப்பு கிடைப்பதற்கு நான் உதவுவேன்” என்பான். </span></div>
<div class='p'>
<span class='v S215_5' data-id='S215_5'><span class='v-num v-5'>5&nbsp;</span>எவனாகிலும் அப்சலோமிடம் வந்து அவனை வணங்கியதும் அப்சலோம் அவனை நெருங்கிய நண்பனாக எண்ணி நடத்துவான். அப்சலோம் கையை நீட்டி, அவனைத் தொட்டு, முத்தமிடுவான். </span>
<span class='v S215_6' data-id='S215_6'><span class='v-num v-6'>6&nbsp;</span>தாவீது அரசனிடம் நீதி வேண்டி வந்த எல்லா இஸ்ரவேலருக்கும் அவ்வாறே செய்தான். அதனால் இஸ்ரவேலருடைய இருதயங்களைக் கவர்ந்துக்கொண்டான். </span></div>
<div class='s'>தாவீதின் அரசைப் பெற அப்சலோம் திட்டம் </div>
<div class='p'>
<span class='v S215_7' data-id='S215_7'><span class='v-num v-7'>7&nbsp;</span>நான்கு ஆண்டுகளுக்குப் பிறகு<span class='note' id='footnote-42'><a href='#note-42' class='key'>†</a></span> அப்சலோம் அரசன் தாவீதிடம், “எப்ரோனில் கர்த்தருக்கு நான் கொடுத்த விசேஷ வாக்குறுதியை நிறைவேற்றுவதற்கு போகிறேன். </span>
<span class='v S215_8' data-id='S215_8'><span class='v-num v-8'>8&nbsp;</span>ஆராமிலுள்ள கேசூரில் வாழ்ந்து கொண்டிருக்கையில் அந்த வாக்குறுதியை நான் செய்தேன்: ‘என்னை கர்த்தர் எருசலேமுக்குத் திரும்பக் கொண்டுவந்தால் நான் கர்த்தருக்கு சேவைச் செய்வேன்’ என்றேன்” என்றான். </span></div>
<div class='p'>
<span class='v S215_9' data-id='S215_9'><span class='v-num v-9'>9&nbsp;</span>தாவீது அரசன், “சமாதானமாகப் போ” என்றான். </span></div>
<div class='p'>
<span class='v S215_9' data-id='S215_9'>அப்சலோம் எப்ரோனுக்குப் போனான். </span>
<span class='v S215_10' data-id='S215_10'><span class='v-num v-10'>10&nbsp;</span>ஆனால் அப்சலோம் எல்லா இஸ்ரவேல் கோத்திரங்கள் மூலமாகவும் உளவாளிகளை அனுப்பினான். இந்த உளவாளிகள் ஜனங்களிடம், “நீங்கள் எக்காளம் முழங்கியதும், ‘அப்சலோம் எப்ரோனின் அரசன் ஆனான்’ என்று கூறுங்கள்!” என்றான். </span></div>
<div class='p'>
<span class='v S215_11' data-id='S215_11'><span class='v-num v-11'>11&nbsp;</span>அப்சலோம் தன்னோடு வர 200 பேரை அழைத்தான். அவர்கள் எருசலேமிலிருந்து அவனோடு புறப்பட்டனர். ஆனால் அப்சலோமின் திட்டத்தை அவர்கள் அறிந்திருக்கவில்லை. </span>
<span class='v S215_12' data-id='S215_12'><span class='v-num v-12'>12&nbsp;</span>அகித்தோப்பேல் தாவீதுக்கு ஆலோசனை வழங்குபவர்களில் ஒருவன். அவன் கீலோ என்னும் ஊரைச் சேர்ந்தவன். அப்சலோம் பலிகளைச் செலுத்தும் போது அகித்தோப்பேலை நகரத்திலிருந்து (கீலோவிலிருந்து) வருமாறு கூறினான். அப்சலோமின் திட்டங்கள் சரிவர நிறைவேறிக்கொண்டிருந்தன. ஜனங்களில் பலர் அவனுக்கு ஆதரவளிக்க முன்வந்தனர். </span></div>
<div class='s'>அப்சலோமின் திட்டங்களை தாவீது அறிகிறான் </div>
<div class='p'>
<span class='v S215_13' data-id='S215_13'><span class='v-num v-13'>13&nbsp;</span>ஒரு மனிதன் தாவீதிடம் அச்செய்தியைச் சொல்ல வந்தான். அவன், “இஸ்ரவேல் ஜனங்கள் அப்சலோமைப் பின்பற்றத் தொடங்கியிருக்கிறார்கள்” என்றான். </span></div>
<div class='p'>
<span class='v S215_14' data-id='S215_14'><span class='v-num v-14'>14&nbsp;</span>அப்போது தாவீது எருசலேமில் தன்னோடிருந்த அதிகாரிகளை நோக்கி, “நாம் தப்பித்து விட வேண்டும். நாம் தப்பிக்காவிட்டால் அப்சலோம் நம்மை விட்டுவிடமாட்டான். அப்சலோம் நம்மைப் பிடிக்கும் முன்னர் விரைவாய் செயல்படுவோம். அவன் நம் எல்லோரையும் அழிப்பான் அவன் எருசலேம் ஜனங்களை அழிப்பான்” என்றான். </span></div>
<div class='p'>
<span class='v S215_15' data-id='S215_15'><span class='v-num v-15'>15&nbsp;</span>அரசனின் அதிகாரிகள் அவனை நோக்கி, “நீங்கள் சொல்கின்றபடியே நாங்கள் செய்வோம்” என்றார்கள். </span></div>
<div class='s'>தாவீதும் அவன் ஆட்களும் தப்பித்தனர் </div>
<div class='p'>
<span class='v S215_16' data-id='S215_16'><span class='v-num v-16'>16&nbsp;</span>தாவீது தன் வீட்டிலிருந்த எல்லோரோடும் வெளியேறினான். தன் பத்து மனைவியரையும் வீட்டைக் கவனித்துக்கொள்வதற்கு விட்டுச் சென்றான். </span>
<span class='v S215_17' data-id='S215_17'><span class='v-num v-17'>17&nbsp;</span>எல்லா ஜனங்களும் பின் தொடர்ந்து வர அரசன் வெளியேறினான். கடைசி வீட்டினருகே சற்று நின்றார்கள். </span>
<span class='v S215_18' data-id='S215_18'><span class='v-num v-18'>18&nbsp;</span>தன் அதிகாரிகள் எல்லோரும் அரசன் அருகே நடந்தனர். கிரேத்தியர், பிலேத்தியர், கித்தியர், (காத்திலிருந்து வந்த 600 பேர்) எல்லோரும் அருகே நடந்தார்கள். </span></div>
<div class='p'>
<span class='v S215_19' data-id='S215_19'><span class='v-num v-19'>19&nbsp;</span>அப்போது அரசன் கித்தியனாகிய ஈத்தாயிடம், “நீ ஏன் எங்களோடு வந்துக் கொண்டிருக்கிறாய்? திரும்பிச் சென்று புதிய அரசனோடு (அப்சலோமோடு) தங்கியிரு. நீ ஒரு அந்நியன். இது உன் சொந்த தேசம் அல்ல. </span>
<span class='v S215_20' data-id='S215_20'><span class='v-num v-20'>20&nbsp;</span>நேற்றுதான் நீ என்னோடு சேர்வதற்கு வந்தாய். நான் எங்கே செல்கிறேன் என்று தெரியாதபொழுது, உன்னையும் அலைந்து திரிய என்னோடு அழைத்துச் செல்லவேண்டுமா? வேண்டாம். திரும்பிப் போ. உனது சகோதரர்களையும் உன்னோடு அழைத்துச் செல். உனக்கு இரக்கமும் உண்மையும் காட்டப்படட்டும்” என்றான். </span></div>
<div class='p'>
<span class='v S215_21' data-id='S215_21'><span class='v-num v-21'>21&nbsp;</span>ஆனால் ஈத்தாய் அரசனுக்குப் பதிலாக, “கர்த்தர் உயிரோடிருப்பதைப்போல நீங்கள் வாழும் காலம் வரைக்கும் நான் உங்களோடு இருப்பேன். வாழ்விலும், மரணத்திலும் நான் உங்களோடு இருப்பேன்!” என்றான். </span></div>
<div class='p'>
<span class='v S215_22' data-id='S215_22'><span class='v-num v-22'>22&nbsp;</span>தாவீது ஈத்தாயை பார்த்து, “வா, நாம் கீதரோன் ஆற்றைக் கடக்கலாம்” என்றான். </span></div>
<div class='p'>
<span class='v S215_22' data-id='S215_22'>எனவே காத் நகரிலிருந்து வந்த ஈத்தாயும் அவனுடைய எல்லா ஜனங்களும் அவர்களுடைய குழந்தைகளும் கீதரோன் ஆற்றைக் கடந்தார்கள். </span>
<span class='v S215_23' data-id='S215_23'><span class='v-num v-23'>23&nbsp;</span>எல்லா ஜனங்களும் சத்தமாய் அழுதார்கள். தாவீது அரசனும் கீதரோன் ஆற்றைக் கடந்தான். ஜனங்கள் பாலைவனத்திற்குச் சென்றார்கள். </span>
<span class='v S215_24' data-id='S215_24'><span class='v-num v-24'>24&nbsp;</span>சாதோக்கும் லேவியரும் தேவனுடைய உடன்படிக்கைப் பெட்டியைச் சுமந்து சென்றார்கள். அவர்கள் தேவனுடைய பரிசுத்தப் பெட்டியைக் கீழே வைத்தார்கள். எருசலேமை விட்டு எல்லா ஜனங்களும் வெளியேறும் வரைக்கும் அபியத்தார் ஜெபம் செய்துக் கொண்டிருந்தான். </span></div>
<div class='p'>
<span class='v S215_25' data-id='S215_25'><span class='v-num v-25'>25&nbsp;</span>தாவீது அரசன் சாதோக்கிடம், “தேவனுடைய பரிசுத்தப் பெட்டியை எருசலேமுக்குத் திரும்பவும் கொண்டு போ. கர்த்தர் என்னிடம் இரக்கம் காட்டினால் என்னைத் திரும்பவும் வரவழைத்துக்கொள்வார். கர்த்தர் எருசலேமையும் அவருடைய ஆலயத்தையும் பார்ப்பதற்கு எனக்கு உதவுவார். </span>
<span class='v S215_26' data-id='S215_26'><span class='v-num v-26'>26&nbsp;</span>கர்த்தர் என்னிடம் கருணை காட்டவில்லை என்பாராயின், அவர் விரும்புகிற எதையும் எனக்குச் செய்யட்டும்” என்றான். </span></div>
<div class='p'>
<span class='v S215_27' data-id='S215_27'><span class='v-num v-27'>27&nbsp;</span>அரசன் ஆசாரியனாகிய சாதோக்கைப் பார்த்து, “நீ தீர்க்கதரிசி அல்லவா? நகரத்திற்குச் சமாதானத்தோடு திரும்பிப் போ. உன் மகனாகிய அகிமாசையும் அபியத்தாரின் மகன் யோனத்தானையும் உன்னோடு அழைத்துப் போ. </span>
<span class='v S215_28' data-id='S215_28'><span class='v-num v-28'>28&nbsp;</span>ஜனங்கள் பாலைவனத்திற்குள் கடந்து செல்லும் இடங்களில் நான் காத்திருப்பேன். உங்களிடமிருந்து செய்தி எனக்குக் கிடைக்கும் வரைக்கும் நான் காத்திருப்பேன்” என்றான். </span></div>
<div class='p'>
<span class='v S215_29' data-id='S215_29'><span class='v-num v-29'>29&nbsp;</span>எனவே சாதோக்கும் அபியத்தாரும் தேவனுடைய பரிசுத்த பெட்டியை எருசலேமுக்கு எடுத்துச் சென்று அங்கே தங்கினார்கள். </span></div>
<div class='s'>அகித்தோப்பேலுக்கு எதிராக தாவீதின் ஜெபம் </div>
<div class='p'>
<span class='v S215_30' data-id='S215_30'><span class='v-num v-30'>30&nbsp;</span>தாவீது ஒலிவமலைக்குப் போனான். அழுதுக் கொண்டிருந்தான். அவன் தலையை மூடிக்கொண்டு, கால்களில் மிதியடி இல்லாமல் நடந்தான். தாவீதோடிருந்த எல்லா ஜனங்களும் அவர்களுடைய தலைகளை மூடிக்கொண்டனர். அவர்கள் அழுதபடியே, தாவீதோடு சென்றனர். </span></div>
<div class='p'>
<span class='v S215_31' data-id='S215_31'><span class='v-num v-31'>31&nbsp;</span>ஒருவன் தாவீதிடம், “அப்சலோமோடு திட்டமிட்டவர்களில் அகித்தோப்பேலும் ஒருவன்” என்றான். அப்போது தாவீது, “கர்த்தாவே நீர் அகித்தோப்பேலின் உபதேசம் பயனற்றவையாக இருக்கும்படி செய்யும்” என்று ஜெபம் செய்தான். </span>
<span class='v S215_32' data-id='S215_32'><span class='v-num v-32'>32&nbsp;</span>தாவீது மலையின் உச்சிக்கு வந்தான். இங்கு அவன் அடிக்கடி தேவனை தொழுதுகொள்ள வந்திருக்கின்றான். அப்போது அற்கியனாகிய ஊசாய் அவனிடம் வந்தான். அவன் அங்கி கிழிந்திருந்தது. தலையில் புழுதி இருந்தது. </span></div>
<div class='p'>
<span class='v S215_33' data-id='S215_33'><span class='v-num v-33'>33&nbsp;</span>தாவீது ஊசாய்க்கு, “நீ என்னோடு வந்தால் எனக்குப் பாரமாவாய். </span>
<span class='v S215_34' data-id='S215_34'><span class='v-num v-34'>34&nbsp;</span>ஆனால் நீ எருசலேமுக்குத் திரும்பிப் போனால் அகித்தோப்பேலின் அறிவுரை பயனற்றுப் போகும்படி நீ செய்யலாம். அப்சலோமிடம், ‘அரசனே, நான் உங்கள் பணியாள். நான் உங்கள் தந்தைக்கு சேவை செய்தேன். இப்போது உங்களுக்கு சேவை செய்வேன்’ என்று கூறு. </span>
<span class='v S215_35' data-id='S215_35'><span class='v-num v-35'>35&nbsp;</span>ஆசாரியர்களான சாதோக்கும், அபியத்தாரும் உன்னோடு இருப்பார்கள். நீ அரண்மனையில் கேட்கும் செய்திகளை அவர்களிடம் சொல்லவேண்டும். </span>
<span class='v S215_36' data-id='S215_36'><span class='v-num v-36'>36&nbsp;</span>சாதோக்கின் மகன் அகிமாசும் அபியத்தாரின் மகன் யோனத்தானும் அவர்களோடிருப்பார்கள். அவர்கள் மூலமாக உனக்குத் தெரியவரும் செய்திகளை எனக்கு அனுப்பு” என்றான். </span></div>
<div class='p'>
<span class='v S215_37' data-id='S215_37'><span class='v-num v-37'>37&nbsp;</span>தாவீதின் நண்பனாகிய ஊசாய் நகரத்திற்குப் போனான். அப்சலோம் எருசலேமுக்கு வந்தான். </span></div></div>
<div class='footnotes'>

<span class='footnote' id='note-41'><span class='key'>* </span><a href='#footnote-41' class='backref'>15:2</a> <span class='text'> <span class="fk">நகரவாசல் </span><span class="ft">இந்த வாசல் வழியாகத்தான் மக்கள் தம் வியாபாரத்துக்காக நுழைவார்கள். இதுதான் பல வழக்குகள் தீர்க்குமிடம்.</span></span></span>
<span class='footnote' id='note-42'><span class='key'>† </span><a href='#footnote-42' class='backref'>15:7</a> <span class='text'> <span class="fk">நான்கு ஆண்டுகள் </span><span class="ft">சில பழைய ஏடுகளில் 40 ஆண்டுகள் என கூறுகின்றன.</span></span></span>
</div>
<div class='footer'><div class='nav'>
<a class='prev' href='S214.html'></a>
<a class='home' href='index.html'></a>
<a class='next' href='S216.html'></a>
</div></div>
</body></html>
