<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக ரூத் 2</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='RT.html'> ரூத் 2 </a>
<a class='prev' href='RT1.html'>  </a>
<a class='next' href='RT3.html'>  </a>
</div></div>
<div class='chapter section RT2 tam2008 tam RT uni_ila.sundaram-08' dir='ltr' data-id='RT2' data-nextid='RT3' data-previd='RT1' lang='ta'> 

<div class='c'>2</div>
<div class='s'>ரூத் போவாஸை சந்தித்தல் </div>
<div class='p'>
<span class='v RT2_1' data-id='RT2_1'><span class='verse1 v-num v-1'>1&nbsp;</span>பெத்லெகேமில் ஒரு பணக்காரன் வாழ்ந்து வந்தான். அவனது பெயர் போவாஸ். அவன் நகோமியின் நெருங்கிய உறவினன். அவன் எலிமெலேக்கின் குடும்பத்தைச் சார்ந்தவன். </span></div>
<div class='p'>
<span class='v RT2_2' data-id='RT2_2'><span class='v-num v-2'>2&nbsp;</span>ஒருநாள் ரூத் (மோவாபிலிருந்து வந்த பெண்) நகோமியிடம், “நான் வயலுக்குப் போகலாம் என்றும், என்மீது இரக்கம் காட்டக்கூடிய ஒருவரைக் காண முடியும் என்றும், வயலில் சிதறிக் கிடக்கும் தானியங்களைச் சேகரித்துக்கொள்ள அவர் அனுமதிக்கக் கூடும் என்றும் எண்ணுகின்றேன்” என்றாள். </span></div>
<div class='p'>
<span class='v RT2_3' data-id='RT2_3'><span class='v-num v-3'>3&nbsp;</span>நகோமி, “நல்லது மகளே, போய் வா” என்றாள். எனவே ரூத் வயலுக்குப் போய், தானியங்களை அறுவடை செய்யும் வேலைக்காரர்களுக்குப் பின்னால் போனாள். சிதறிக்கிடக்கும் தானியங்களைச் சேகரித்தாள். அந்த வயலின் ஒரு பகுதி போவாஸுக்கு உரியது. அவன் எலிமெலேக்கின் குடும்பத்தைச் சேர்ந்தவன். </span></div>
<div class='p'>
<span class='v RT2_4' data-id='RT2_4'><span class='v-num v-4'>4&nbsp;</span>பிறகு போவாஸ் பெத்லெகேமிலிருந்து வயலுக்கு வந்தான். அவன் வேலைக்காரர்களை வாழ்த்தி, “கர்த்தர் உங்களோடு இருக்கட்டும்” என்று கூறினான். </span></div>
<div class='p'>
<span class='v RT2_4' data-id='RT2_4'>அதற்கு வேலைக்காரர்களும், “கர்த்தர் உங்களை ஆசீர்வதிக்கட்டும்!” என்றனர். </span></div>
<div class='p'>
<span class='v RT2_5' data-id='RT2_5'><span class='v-num v-5'>5&nbsp;</span>பிறகு, போவாஸ் தனது வேலைக்காரர்களிடம், “அந்தப் பெண் யார்?” என்று கேட்டான். </span></div>
<div class='p'>
<span class='v RT2_6' data-id='RT2_6'><span class='v-num v-6'>6&nbsp;</span>வேலைக்காரன் அதற்கு, “அவள் மோவாபிய பெண். அவள் மலைநாடான மோவாபிலிருந்து நகோமியோடு வந்திருக்கிறாள். </span>
<span class='v RT2_7' data-id='RT2_7'><span class='v-num v-7'>7&nbsp;</span>அவள் அதிகாலையில் என்னிடம் வந்து, வேலைக்காரர்களின் பின்னால் போய், சிதறும் தானியங்களை எடுத்துக்கொள்ளட்டுமா? என்று கேட்டாள். இதுவரை இங்கேயே இருக்கிறாள். அவளது குடிசையும் இங்கேதான் இருக்கிறது” என்றான். </span></div>
<div class='p'>
<span class='v RT2_8' data-id='RT2_8'><span class='v-num v-8'>8&nbsp;</span>பிறகு போவாஸ் ரூத்திடம், “பெண்ணே கவனி, நீ என் வயலிலேயே தங்கியிருந்து சிதறும் தானியங்களை எல்லாம் சேகரித்து உனக்காக எடுத்துக்கொள்ளலாம். மற்றவர்களின் வயலுக்குப் போக வேண்டிய அவசியம் இல்லை. தொடர்ந்து பெண் வேலைக்காரர்களின் பின்னால் போ. </span>
<span class='v RT2_9' data-id='RT2_9'><span class='v-num v-9'>9&nbsp;</span>அவர்கள் எந்த வயலுக்குப் போகிறார்கள் என்பதைப் பார்த்திருந்து, அவர்களைப் பின்தொடர்ந்து செல். உனக்குத் தொந்தரவு செய்யாதபடி இங்குள்ள இளைஞர்களை எச்சரித்திருக்கிறேன். உனக்குத் தாகமாக இருக்கும்போது, எனது ஆட்கள் குடிக்கும் ஜாடியில் இருந்தே நீயும் தண்ணீரை எடுத்துக் குடிக்கலாம்” என்றான். </span></div>
<div class='p'>
<span class='v RT2_10' data-id='RT2_10'><span class='v-num v-10'>10&nbsp;</span>ரூத் தரையில் பணிந்து வணங்கினாள். அவள் போவாஸிடம், “என்னைப் பொருட்படுத்தி கவனித்ததுபற்றி ஆச்சரியப்படுகிறேன். நான் அந்நிய தேசத்தாளாயிருந்தும் என் மீது கருணை காட்டுகிறீர்” என்றாள். </span></div>
<div class='p'>
<span class='v RT2_11' data-id='RT2_11'><span class='v-num v-11'>11&nbsp;</span>போவாஸ் அவளுக்குப் பதிலாக, “நீ உன் மாமியாரான நகோமிக்குச் செய்துவரும் உதவியைப் பற்றி, நானும் அறிந்துள்ளேன். உன் கணவன் மரித்தப் பிறகும் நீ அவளுக்கு உதவி வருகிறாய். நீ உனது தந்தை, தாய், உறவினர், நாடு அனைத்தையும் விட்டு விட்டு இங்கே வந்திருக்கிறாய். இங்குள்ள எவரையும் உனக்குத் தெரியாது. எனினும் நீ நகோமியோடு இங்கே வந்துவிட்டாய். நீ செய்த நல்ல செயல்களுக்கெல்லாம் கர்த்தர் உனக்கு நன்மைச் செய்வார். </span>
<span class='v RT2_12' data-id='RT2_12'><span class='v-num v-12'>12&nbsp;</span>இஸ்ரவேலரின் தேவனாகிய கர்த்தர் உனக்கு முழுமையான பலனைத் தருவார். அவரிடம் பாதுகாப்புக்காக வந்திருக்கிறாய். அவர் உன்னைப் பாதுகாப்பார்” என்றான். </span></div>
<div class='p'>
<span class='v RT2_13' data-id='RT2_13'><span class='v-num v-13'>13&nbsp;</span>பிறகு ரூத், “நீங்கள் என்னிடம் மிகுந்த கருணையோடு இருக்கிறீர்கள். நான் ஒரு சாதாரண வேலைக்காரி. நான் உங்கள் வேலைக்காரிகளுள் ஒருத்திக்குக்கூட சமமானவள் அல்ல. ஆனால் நீங்கள் என்னிடம் கருணையான வார்த்தைகளைக் கூறி ஆறுதலடையச் செய்துள்ளீர்கள்” என்றாள். </span></div>
<div class='p'>
<span class='v RT2_14' data-id='RT2_14'><span class='v-num v-14'>14&nbsp;</span>மதிய உணவு நேரத்தில், போவாஸ், “இங்கே வா! எங்களிடம் இருக்கும் அப்பத்தில், நீயும் கொஞ்சம் சாப்பிடு. உன் அப்பத்தை இந்த காடியிலே தோய்த்துக் கொள்” என்று ரூத்திடம் சொன்னான். </span></div>
<div class='p'>
<span class='v RT2_14' data-id='RT2_14'>எனவே ரூத் வேலைக்காரர்களோடு உட்கார்ந்தாள். போவாஸ் அவளுக்குக் கொஞ்சம் வறுத்த கோதுமையைக் கொடுத்தான். அவள் வயிறு நிறைய சாப்பிட்டாள். எனினும் உணவு மிஞ்சியது. </span>
<span class='v RT2_15' data-id='RT2_15'><span class='v-num v-15'>15&nbsp;</span>பிறகு அவள் எழுந்து தன் வேலைக்குத் திரும்பிப் போனாள். </span></div>
<div class='p'>
<span class='v RT2_15' data-id='RT2_15'>பின்னர் போவாஸ் தன் வேலைக்காரர்களிடம், “அவள் அறுத்த கட்டுகளின் நடுவே இருக்கும் தானியங்களையுங்கூடச் சேகரித்துக்கொள்ளட்டும். அவளைத் தடுக்க வேண்டாம். </span>
<span class='v RT2_16' data-id='RT2_16'><span class='v-num v-16'>16&nbsp;</span>அவளுக்கு எளிதாக இருக்கும்படி, அறுக்கும்போதே சில தானியக் கதிர்களை விட்டுச் செல்லுங்கள். அவள் அவற்றை சேகரித்துக்கொள்ளட்டும். சேகரிக்கும் வேலையை நிறுத்தும்படி சொல்ல வேண்டாம்” என்றான். </span></div>
<div class='s'>நகோமி போவாஸைப்பற்றிக் கேள்விப்படுதல் </div>
<div class='p'>
<span class='v RT2_17' data-id='RT2_17'><span class='v-num v-17'>17&nbsp;</span>ரூத் மாலைவரை வயல்களில் வேலை செய்தாள். பிறகு அவள் தான் பொறுக்கியதை தட்டி அடித்துப் புடைத்தாள். அது ஏறக்குறைய ஒரு மரக்கால் வாற்கோதுமை இருந்தது. </span>
<span class='v RT2_18' data-id='RT2_18'><span class='v-num v-18'>18&nbsp;</span>ரூத் அதனை எடுத்துக்கொண்டு நகரத்துக்குள் போய் தன் மாமியாரிடம் அவற்றைக் காட்டினாள். அத்துடன் தன்னிடம் மீதியிருந்த மதிய உணவையும் அவளுக்குக் கொடுத்தாள். </span></div>
<div class='p'>
<span class='v RT2_19' data-id='RT2_19'><span class='v-num v-19'>19&nbsp;</span>அவளது மாமியாரோ அவளிடம், “நீ இந்த தானியத்தை எங்கே சேகரித்தாய்? எங்கே வேலை செய்தாய்? உன்னை விசாரித்தவன் ஆசீர்வதிக்கப்படுவான்” என்றாள். </span></div>
<div class='p'>
<span class='v RT2_19' data-id='RT2_19'>ரூத் அவளிடம் தான் யாரோடு வேலை செய்தாள் என்பதைக் கூறினாள். அவள், “இன்றைக்கு நான் வேலைசெய்த வயல்காரனின் பெயர் போவாஸ்” என்றாள். </span></div>
<div class='p'>
<span class='v RT2_20' data-id='RT2_20'><span class='v-num v-20'>20&nbsp;</span>நகோமி தன் மருமகளிடம், “கர்த்தர் அவனை ஆசீர்வதிக்கட்டும்! உயிருடன் இருப்பவர்களுக்கும், மரித்துப்போனவர்களுக்கும் தொடர்ந்து தன் கருணையை அவரே காட்டி வருகிறார்” என்றாள். அத்துடன் “போவாஸ் நமது உறவினர்களில் ஒருவன், போவாஸ் நமது பாதுகாவலர்களிலும்<span class='note' id='footnote-24'><a href='#note-24' class='key'>*</a></span> ஒருவன்” என்றாள். </span></div>
<div class='p'>
<span class='v RT2_21' data-id='RT2_21'><span class='v-num v-21'>21&nbsp;</span>பிறகு ரூத், “மீண்டும் வரும்படியும், வயலில் தொடர்ந்து வேலை செய்யும்படியும் போவாஸ் என்னிடம் சொன்னார். அறுவடைக்காலம் முடியும்வரை அவரது வேலைக்காரர்களுடனேயே நானும் வேலை செய்யலாம் என்றார்” என்று சொன்னாள். </span></div>
<div class='p'>
<span class='v RT2_22' data-id='RT2_22'><span class='v-num v-22'>22&nbsp;</span>பிறகு நகோமி தன் மருமகளிடம், “அவனது பெண் வேலைக்காரிகளோடு சேர்ந்து வேலை செய்வது உனக்கும் நல்லது. நீ வேறு ஏதாவது வயலில் வேலை செய்தால், யாராவது உனக்குத் தொல்லை கொடுக்கக் கூடும்” என்றாள். </span>
<span class='v RT2_23' data-id='RT2_23'><span class='v-num v-23'>23&nbsp;</span>எனவே ரூத், போவாஸின் வேலைக்காரிகளோடு சேர்ந்து தொடர்ந்து வேலை செய்துவந்தாள். வாற் கோதுமையின் அறுவடை முடியும் வரை அவள் தானியத்தைச் சேகரித்து வந்தாள். கோதுமை அறுவடைக் காலம் முடியும்வரையும் அங்கு வேலைசெய்தாள். ரூத் தனது மாமியாரான நகோமியோடு தொடர்ந்து வாழ்ந்து வந்தாள். </span></div></div>
<div class='footnotes'>

<span class='footnote' id='note-24'><span class='key'>* </span><a href='#footnote-24' class='backref'>2:20</a> <span class='text'> <span class="fk">பாதுகாவலர்(கள்) </span><span class="ft">அல்லது ‘மீட்பர்” மரித்துபோன உறவினருடைய குடும்பத்தை பாதுகாத்த மற்றும் பராமரித்த ஒரு நபர். அடிக்கடி இந்த நபர் ஏழையான உறவினர்களை அடிமைத்தனத்திலிருந்து வாங்கி (மீட்டு) மறுப்படியும் சுதந்திரமானவர்களாக்கினான்.</span></span></span>
</div>
<div class='footer'><div class='nav'>
<a class='prev' href='RT1.html'></a>
<a class='home' href='index.html'></a>
<a class='next' href='RT3.html'></a>
</div></div>
</body></html>
