<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக மத்தேயு 16</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='MT.html'> மத்தேயு 16 </a>
<a class='prev' href='MT15.html'>  </a>
<a class='next' href='MT17.html'>  </a>
</div></div>
<div class='chapter section MT16 tam2008 tam MT uni_ila.sundaram-08' dir='ltr' data-id='MT16' data-nextid='MT17' data-previd='MT15' lang='ta'> 

<div class='c'>16</div>
<div class='s'>யூதத் தலைவர்களால் சோதனை </div>
<div class='r'>(மாற். 8:11-13; லூ. 12:54-56) </div>
<div class='p'>
<span class='v MT16_1' data-id='MT16_1'><span class='verse1 v-num v-1'>1&nbsp;</span>இயேசுவைச் சோதிப்பதற்காகப் பரிசேயர்களும் சதுசேயர்களும் அவரிடம் வந்தார்கள். அவர்கள் இயேசு தேவனிடமிருந்து வந்தவர் என்பதை நிரூபிக்க ஒரு அற்புதம் நிகழ்த்துமாறு கேட்டனர். </span></div>
<div class='p'>
<span class='v MT16_2' data-id='MT16_2'><span class='v-num v-2'>2&nbsp;</span>இயேசு அவர்களிடம், “சூரியன் மறைவதை நீங்கள் காணும்பொழுது, காலநிலை எப்படியிருக்கும் என்பதை நீங்கள் அறிவீர்கள். செவ்வானமாயிருந்தால், நல்ல கால நிலை என்கிறீர்கள். </span>
<span class='v MT16_3' data-id='MT16_3'><span class='v-num v-3'>3&nbsp;</span>சூரிய உதயத்தைக் காலையில் காண்கிறீர்கள். அப்பொழுது வானம் இருண்டும் சிவந்துமிருந்தால், மழை பெய்யும் என்கிறீர்கள். இவை காலநிலையின் அறிகுறிகள். இவைகளை வானத்தில் கண்டு, அவற்றின் பொருளை அறிகிறீர்கள். அது போலவே, தற்பொழுது நடப்பவைகளை நீங்கள் காண்கிறீர்கள். இவைகளும் அறிகுறிகளே. ஆனால், இவற்றின் பொருளை நீங்கள் அறியவில்லை. </span>
<span class='v MT16_4' data-id='MT16_4'><span class='v-num v-4'>4&nbsp;</span>தீயவர்களும் பாவிகளும் அற்புதங்களை அறிகுறிகளாகத் தேடுகிறார்கள். ஆனால், அவர்களுக்கு, யோனாவின் அடையாளத்தையன்றி<span class='note' id='footnote-124'><a href='#note-124' class='key'>*</a></span> வேறெந்த அடையாளமும் கிடைக்காது” என்று கூறினார். பின் இயேசு அவர்களை விட்டு அகன்றார். </span></div>
<div class='s'>யூதத்தலைவர்களைக் குறித்து எச்சரிக்கை </div>
<div class='r'>(மாற். 8:14-21) </div>
<div class='p'>
<span class='v MT16_5' data-id='MT16_5'><span class='v-num v-5'>5&nbsp;</span>இயேசுவும் அவரது சீஷர்களும் கலிலேயா ஏரியைக் கடந்து சென்றார்கள். ஆனால், சீஷர்கள் அப்பங்களைக் கொண்டுவர மறந்தனர். </span>
<span class='v MT16_6' data-id='MT16_6'><span class='v-num v-6'>6&nbsp;</span>இயேசு தம் சீஷர்களிடம் “எச்சரிக்கையாயிருங்கள்! பரிசேயர் சதுசேயரின் புளித்தமாவைக் குறித்து ஜாக்கிரதையாயிருங்கள்,” என்று கூறினார். </span></div>
<div class='p'>
<span class='v MT16_7' data-id='MT16_7'><span class='v-num v-7'>7&nbsp;</span>அவரது சீஷர்கள் அதன் பொருளைக் குறித்து விவாதித்தனர். “நாம் அப்பங்களைக் கொண்டு வர மறந்ததினாலா இயேசு இவ்வாறு கூறினார்?” என்று அவர்கள் விவாதித்தனர். </span></div>
<div class='p'>
<span class='v MT16_8' data-id='MT16_8'><span class='v-num v-8'>8&nbsp;</span>தமது சீஷர்கள் இதைக் குறித்து விவாதித்ததை இயேசு அறிந்தார். எனவே, இயேசு அவர்களிடம், “அப்பங்கள் இல்லாததைக் குறித்து ஏன் பேசுகிறீர்கள்? உங்கள் விசுவாசம் குறைவுள்ளது. </span>
<span class='v MT16_9' data-id='MT16_9'><span class='v-num v-9'>9&nbsp;</span>இன்னமும் நீங்கள் புரிந்துகொள்ளவில்லையா? ஐந்து அப்பங்களால் ஐயாயிரம் பேருக்கு உணவளித்தது ஞாபகமில்லையா? மக்கள் உண்டதில் மீதியைப் பல கூடைகளில் இட்டு நிரப்பியதும் ஞாபகமில்லையா? </span>
<span class='v MT16_10' data-id='MT16_10'><span class='v-num v-10'>10&nbsp;</span>ஏழு அப்பங்களைக் கொண்டு நான்காயிரம் பேருக்கு உணவளித்தது ஞாபகமில்லையா? பின் மக்கள் உண்டு மீந்ததைப் பல கூடைகளில் நிரப்பியதும் ஞாபகமில்லையா? </span>
<span class='v MT16_11' data-id='MT16_11'><span class='v-num v-11'>11&nbsp;</span>எனவே, நான் அப்பத்தை குறித்து உங்களுடன் பேசவில்லை. அது ஏன் உங்களுக்குப் புரியவில்லை? பரிசேயர்களுடையதும் சதுசேயர்களுடையதுமான தீய போதனைகளை விட்டு விலகிப் பாதுகாப்பாயிருக்க நான் உங்களுக்குக் கூறுகிறேன்,” என்றார். </span></div>
<div class='p'>
<span class='v MT16_12' data-id='MT16_12'><span class='v-num v-12'>12&nbsp;</span>பின்னரே, இயேசு கூறியதன் பொருளைச் சீஷர்கள் புரிந்துகொண்டார்கள். அப்பம் செய்யப் பயன்படுத்தப்படும் புளித்த மாவைக் குறித்து இயேசு பேசவில்லை. மாறாக, இயேசு அவர்களைப் பரிசேயர்களுடையதும் சதுசேயர்களுடையதுமான போதனைகளைக் குறித்தே எச்சரித்தார். </span></div>
<div class='s'>இயேசுவே கிறிஸ்து என பேதுருவின் அறிக்கை </div>
<div class='r'>(மாற். 8:27-30; லூ. 9:18-21) </div>
<div class='p'>
<span class='v MT16_13' data-id='MT16_13'><span class='v-num v-13'>13&nbsp;</span>செசரியா பிலிப்பு என்ற இடத்திற்கு இயேசு சென்றார். இயேசு தம் சீஷர்களிடம், “மனித குமாரனாகிய என்னை யாரென்று மக்கள் சொல்கிறார்கள்?” என்று கேட்டார். </span></div>
<div class='p'>
<span class='v MT16_14' data-id='MT16_14'><span class='v-num v-14'>14&nbsp;</span>அதற்கு சீஷர்கள், “சிலர் உம்மை யோவான்ஸ்நானகன் என்கிறார்கள். சிலர் உம்மை எலியா என்கிறார்கள். மேலும் சிலர் உம்மை எரேமியா அல்லது தீர்க்கதரிசிகளில் ஒருவர் என்கிறார்கள்” எனப் பதில் அளித்தார்கள். </span></div>
<div class='p'>
<span class='v MT16_15' data-id='MT16_15'><span class='v-num v-15'>15&nbsp;</span>பின் இயேசு தம் சீஷர்களிடம், “நான் யாரென்று நீங்கள் கூறுகிறீர்கள்?” என்று கேட்டார். </span></div>
<div class='p'>
<span class='v MT16_16' data-id='MT16_16'><span class='v-num v-16'>16&nbsp;</span>அதற்கு சீமோன் பேதுரு, “நீரே கிறிஸ்து, (ஜீவனுள்ள தேவனுடைய குமாரன்)” என்று பதிலளித்தான். </span></div>
<div class='p'>
<span class='v MT16_17' data-id='MT16_17'><span class='v-num v-17'>17&nbsp;</span>இயேசு அவனிடம், “யோனாவின் குமாரனாகிய சீமோனே! நீ ஆசீர்வதிக்கப்பட்டவன். உனக்கு யாரும் அதைக் கற்பிக்கவில்லை. நான் யார் என்பதைப் பரலோகத்தில் இருக்கும் என் பிதா உனக்குக் காட்டினார். </span>
<span class='v MT16_18' data-id='MT16_18'><span class='v-num v-18'>18&nbsp;</span>எனவே, நான் சொல்கிறேன். நீயே பேதுரு<span class='note' id='footnote-125'><a href='#note-125' class='key'>†</a></span> (பாறை போன்றவன்.) என் சபையை இப்பாறையின் மீது கட்டுவேன். மரணத்தின் வலிமை என் சபையை வீழ்த்த முடியாது. </span>
<span class='v MT16_19' data-id='MT16_19'><span class='v-num v-19'>19&nbsp;</span>பரலோக இராஜ்யத்தின் திறவு கோல்களை உனக்குத் தருவேன். நீ இப்பூலோகத்தில் வழங்கும் நியாயத்தீர்ப்பு, (மெய்யாகவே) தேவனின் நியாயத்தீர்ப்பாகும். இப்பூலோகத்தில் நீ வாக்களிக்கும் மன்னிப்பு, தேவனின் மன்னிப்பாகும்” என்று சொன்னார். </span></div>
<div class='p'>
<span class='v MT16_20' data-id='MT16_20'><span class='v-num v-20'>20&nbsp;</span>தான் கிறிஸ்து என்பதை ஒருவருக்கும் சொல்லக் கூடாது எனத் தமது சீஷர்களை இயேசு எச்சரித்தார். </span></div>
<div class='s'>இயேசு தம் மரணத்தைக் குறித்துக் கூறுதல் </div>
<div class='r'>(மாற். 8:31-9:1; லூ. 9:22-27) </div>
<div class='p'>
<span class='v MT16_21' data-id='MT16_21'><span class='v-num v-21'>21&nbsp;</span>அப்பொழுதிலிருந்து இயேசு தம் சீஷர்களிடம் தாம் எருசலேம் செல்லவேண்டுமென சொல்லத் தொடங்கினார். மூத்த யூதத் தலைவர்களாலும், தலைமை ஆசாரியர்களாலும் நியாயப் பிரமாண போதகர்களாலும் தமக்குப் பல இன்னல்கள் வரப்போவதை இயேசு விளக்கினார். மேலும், தம் சீஷர்களிடம் தாம் கொல்லப்படவிருப்பதையும் இயேசு கூறினார். பின்னர், மூன்றாம் நாள் தாம் உயிர்த்தெழவிருப்பதையும் கூறினார். </span></div>
<div class='p'>
<span class='v MT16_22' data-id='MT16_22'><span class='v-num v-22'>22&nbsp;</span>இயேசுவுடன் தனிமையில் பேசிய பேதுரு அவரை விமர்சிக்கத் தொடங்கினான். பேதுரு, “தேவன் உம்மை அவற்றிலிருந்து காப்பாற்றட்டும். ஆண்டவரே! அவை உமக்கு ஒருபோதும் நிகழக்கூடாது!” என்று கூறினான். </span></div>
<div class='p'>
<span class='v MT16_23' data-id='MT16_23'><span class='v-num v-23'>23&nbsp;</span>இயேசு அதற்குப் பேதுருவிடம், “என்னை விட்டு விலகிச் செல், சாத்தானே! நீ எனக்கு உதவி செய்யவில்லை! தேவனின் செயல்களைக் குறித்து உனக்குக் கவலையில்லை. மக்கள் முக்கியமெனக் கருதுகின்றவைகளையே நீ பொருட்படுத்துகிறாய்” என்று கூறினார். </span></div>
<div class='p'>
<span class='v MT16_24' data-id='MT16_24'><span class='v-num v-24'>24&nbsp;</span>பின்பு இயேசு தமது சீஷர்களிடம், “என்னைப் பின்தொடர விரும்பும் யாரும் தன் சுயவிருப்பங்களைத் துறக்க வேண்டும். தனக்கு ஏற்படும் துன்பங்களை ஏற்றுக்கொண்டு என்னைப் பின்தொடர வேண்டும். </span>
<span class='v MT16_25' data-id='MT16_25'><span class='v-num v-25'>25&nbsp;</span>தன் உயிரைக் காத்துக்கொள்ள விரும்புகிறவன் எவனும் அதை இழப்பான். எனக்காகத் தன் உயிரைக் கொடுக்கிறவன், தன் உயிரைக் காப்பாற்றிக்கொள்வான். </span>
<span class='v MT16_26' data-id='MT16_26'><span class='v-num v-26'>26&nbsp;</span>தன் ஆத்துமாவை இழந்தவனுக்கு, இவ்வுலகம் முழுவதும் கிடைத்தாலும் ஒரு பயனும் இல்லை. என்ன விலை கொடுத்தாலும் இழந்த ஆத்துமாவை மீட்க இயலாது. </span>
<span class='v MT16_27' data-id='MT16_27'><span class='v-num v-27'>27&nbsp;</span>தமது தந்தையின் மகிமையுடனும் தேவதூதர்களுடனும் மீண்டும் தேவகுமாரன் வருவார். அப்பொழுது, ஒவ்வொருவருக்கும் அவர்கள் செய்த செயல்களுக்குத் தக்கபடி தேவ குமாரன் வெகுமதியளிப்பார். </span>
<span class='v MT16_28' data-id='MT16_28'><span class='v-num v-28'>28&nbsp;</span>நான் உண்மையைச் சொல்கிறேன். இங்குள்ள சிலர் தாங்கள் இறப்பதற்கு முன்பு மனித குமாரன் தன் இராஜ்யத்தின் ஆட்சியுடன் வருவதைக் காண்பார்கள்.” என்றார். </span></div></div>
<div class='footnotes'>

<span class='footnote' id='note-124'><span class='key'>* </span><a href='#footnote-124' class='backref'>16:4</a> <span class='text'> <span class="fk">யோனாவின் அடையாளம் </span><span class="ft">யோனா மீன் வயிற்றில் மூன்று நாள் இருந்தது இயேசு கல்லறையில் மூன்று நாள் இருந்தது போன்றது. யோனாவின் புத்தகத்தை வாசிக்க.</span></span></span>
<span class='footnote' id='note-125'><span class='key'>† </span><a href='#footnote-125' class='backref'>16:18</a> <span class='text'> <span class="fk">பேதுரு </span><span class="ft">இது கிரேக்க பெயரான பேதுரு, அரமேயப் பெயரான ‘கேபாஸ்’ போன்றது. அதன் பொருள் ‘பாறை’</span></span></span>
</div>
<div class='footer'><div class='nav'>
<a class='prev' href='MT15.html'></a>
<a class='home' href='index.html'></a>
<a class='next' href='MT17.html'></a>
</div></div>
</body></html>
