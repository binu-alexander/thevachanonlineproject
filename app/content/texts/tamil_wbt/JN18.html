<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக யோவான் 18</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='JN.html'> யோவான் 18 </a>
<a class='prev' href='JN17.html'>  </a>
<a class='next' href='JN19.html'>  </a>
</div></div>
<div class='chapter section JN18 tam2008 tam JN uni_ila.sundaram-08' dir='ltr' data-id='JN18' data-nextid='JN19' data-previd='JN17' lang='ta'> 

<div class='c'>18</div>
<div class='s'>இயேசு கைது செய்யப்படுதல் </div>
<div class='r'>(மத். 26:47–56; மாற். 14:43–50; லூ. 22:47–53) </div>
<div class='p'>
<span class='v JN18_1' data-id='JN18_1'><span class='verse1 v-num v-1'>1&nbsp;</span>இயேசு தன் பிரார்த்தனையை முடித்துக்கொண்டதும், தன் சீஷர்களுடன் போனார். அவர்கள் கீதரோன் என்னும் பள்ளத்தாக்குக்கு அப்பால் தாண்டிப்போனார்கள். ஒலிவ மரங்கள் நிறைந்த தோட்டம் இருந்தது. இயேசுவும் சீஷர்களும் அங்கே போனார்கள். </span></div>
<div class='p'>
<span class='v JN18_2' data-id='JN18_2'><span class='v-num v-2'>2&nbsp;</span>யூதாஸுக்கு இந்த இடம் எங்கே இருக்கிறது என்று தெரியும். ஏனென்றால் இயேசு அடிக்கடி அவ்விடத்தில் தம் சீஷர்களோடு சந்தித்திருக்கிறார். </span>
<span class='v JN18_3' data-id='JN18_3'><span class='v-num v-3'>3&nbsp;</span>யூதாஸ் இயேசுவுக்கு எதிராக மாறிப்போனவன். எனவே அவன் ஒரு சேவகர் குழுவைக் கூப்பிட்டுக்கொண்டு தோட்டத்திற்கு வந்தான். அவன் தலைமை ஆசாரியர், பரிசேயர் என்பவர்களால் அனுப்பப்பட்ட காவல்காரரையும் அழைத்து வந்தான். அவர்கள் தம்மோடு பந்தங்களையும், தீவட்டிகளையும், ஆயுதங்களையும் கொண்டுவந்தனர். </span></div>
<div class='p'>
<span class='v JN18_4' data-id='JN18_4'><span class='v-num v-4'>4&nbsp;</span>இயேசு அவருக்கு நடக்கவிருக்கும் எல்லாவற்றையும் அறிந்திருந்தார். அவர் வெளியே வந்து, “நீங்கள் யாரைத் தேடுகிறீர்கள்?” என்று கேட்டார். </span></div>
<div class='p'>
<span class='v JN18_5' data-id='JN18_5'><span class='v-num v-5'>5&nbsp;</span>அதற்கு அவர்கள் “நாசரேத்திலிருந்து வந்த இயேசுவை” என்றனர். </span></div>
<div class='p'>
<span class='v JN18_5' data-id='JN18_5'>இயேசுவோ, “நானே இயேசு” என்றார். (அவருக்கு எதிராக மாறின யூதாஸும் அவர்களோடு நின்றிருந்தான்.) </span>
<span class='v JN18_6' data-id='JN18_6'><span class='v-num v-6'>6&nbsp;</span>இயேசு அவர்களிடம், “நான்தான் இயேசு” என்று சொன்னபொழுது அவர்கள் பின் வாங்கித் தரையில் விழுந்தார்கள். </span></div>
<div class='p'>
<span class='v JN18_7' data-id='JN18_7'><span class='v-num v-7'>7&nbsp;</span>இயேசு மீண்டும் அவர்களிடம், “யாரைத் தேடுகிறீர்கள்?” என்று கேட்டார். </span></div>
<div class='p'>
<span class='v JN18_7' data-id='JN18_7'>அவர்கள் அதற்கு, “நாசரேத்திலிருந்து வந்த இயேசுவை” என்றனர். </span></div>
<div class='p'>
<span class='v JN18_8' data-id='JN18_8'><span class='v-num v-8'>8&nbsp;</span>இயேசு அதற்கு, “ ‘நான்தான் இயேசு’ என்று ஏற்கெனவே சொல்லிவிட்டேன். ஆகையால் நீங்கள் என்னைத் தேடுவதானால் இவர்களைப் போகவிடுங்கள்” என்றார். </span>
<span class='v JN18_9' data-id='JN18_9'><span class='v-num v-9'>9&nbsp;</span>“நீர் எனக்குத் தந்தவர்களில் ஒருவனையும் நான் இழக்கவில்லை” என்று அவர் சொன்னது நிறைவேறும்படி இவ்வாறு நிகழ்ந்தது. </span></div>
<div class='p'>
<span class='v JN18_10' data-id='JN18_10'><span class='v-num v-10'>10&nbsp;</span>சீமோன் பேதுருவிடம் ஒரு வாள் இருந்தது. அவன் அதை வெளியே எடுத்து தலைமை ஆசாரியனின் வேலைக்காரனின் வலது காதை வெட்டிப்போட்டான். (அந்த வேலைக்காரனின் பெயர் மல்கூஸ்) </span>
<span class='v JN18_11' data-id='JN18_11'><span class='v-num v-11'>11&nbsp;</span>இயேசு பேதுருவிடம் “உனது வாளை அதனுடைய உறையிலே போடு. என் பிதா எனக்குக் கொடுத்திருக்கிற துன்பமாகிய கோப்பையில் நான் குடிக்கவேண்டும்” என்றார். </span></div>
<div class='s'>அன்னாவின் முன் இயேசு </div>
<div class='r'>(மத். 26:57-58; மாற். 14:53-54; லூ. 22:54) </div>
<div class='p'>
<span class='v JN18_12' data-id='JN18_12'><span class='v-num v-12'>12&nbsp;</span>பிறகு போர்ச்சேவகரும் அவர்கள் தலைவனும் யூதக் காவலர்களும் இயேசுவைக் கைது செய்தனர். அவர்கள் இயேசுவைக் கட்டி </span>
<span class='v JN18_13' data-id='JN18_13'><span class='v-num v-13'>13&nbsp;</span>அன்னாவிடம் கொண்டுவந்தனர். இவன் காய்பாவின் மாமனார். காய்பா அந்த ஆண்டின் தலைமை ஆசாரியன். </span>
<span class='v JN18_14' data-id='JN18_14'><span class='v-num v-14'>14&nbsp;</span>இந்தக் காய்பாதான் ஏற்கெனவே யூதர்களிடம், “எல்லா மக்களுக்காகவும் ஒரு மனிதன் மரிப்பது நல்லது” என்று சொன்னவன். </span></div>
<div class='s'>பேதுருவின் மறுதலிப்பு </div>
<div class='r'>(மத். 26:69-70; மாற். 14:66-68; லூ. 22:55-57) </div>
<div class='p'>
<span class='v JN18_15' data-id='JN18_15'><span class='v-num v-15'>15&nbsp;</span>சீமோன் பேதுருவும் இயேசுவின் இன்னொரு சீஷனும் இயேசுவைப் பின்தொடர்ந்து போனார்கள். அந்தச் சீஷன் தலைமை ஆசாரியனை அறிந்திருந்தான். அதனால் அவன் இயேசுவைப் பின்தொடர்ந்து தலைமை ஆசாரியனின் முற்றம் போனான். </span>
<span class='v JN18_16' data-id='JN18_16'><span class='v-num v-16'>16&nbsp;</span>ஆனால் பேதுரு வாசலுக்கு வெளியே காத்திருந்தான். தலைமை ஆசாரியனைத் தெரிந்த சீஷன் வெளியே வந்தான். அவன் கதவைத் திறந்த பெண்ணோடு பேசினான். பிறகு அவன் பேதுருவையும் உள்ளே அழைத்துக்கொண்டு போனான். </span>
<span class='v JN18_17' data-id='JN18_17'><span class='v-num v-17'>17&nbsp;</span>வாசலுக்குக் காவலாக இருந்த அந்தப் பெண் பேதுருவிடம் “நீயும் இந்த மனிதனின் சீஷர்களுள் ஒருவன் தானே?” என்று கேட்டாள். </span></div>
<div class='p'>
<span class='v JN18_17' data-id='JN18_17'>அதற்குப் பேதுரு “இல்லை. நான் அல்ல” என்றான். </span></div>
<div class='p'>
<span class='v JN18_18' data-id='JN18_18'><span class='v-num v-18'>18&nbsp;</span>அது குளிர்காலம். எனவே வேலைக்காரர்களும், சேவகர்களும் நெருப்பை உண்டாக்கினர். அவர்கள் அதைச் சுற்றி நின்றுகொண்டு குளிர் காய்ந்தனர். பேதுருவும் அவர்களோடு குளிர்காய நின்றுகொண்டான். </span></div>
<div class='s'>தலைமை ஆசாரியனின் கேள்வி </div>
<div class='r'>(மத். 26:59–66; மாற். 14:55–64; லூ. 22:66–71) </div>
<div class='p'>
<span class='v JN18_19' data-id='JN18_19'><span class='v-num v-19'>19&nbsp;</span>தலைமை ஆசாரியன் இயேசுவிடம் அவரது சீஷர்களைக் குறித்து விசாரித்தான். அதோடு அவரது போதனைகளைக்குறித்து விசாரித்தான். </span>
<span class='v JN18_20' data-id='JN18_20'><span class='v-num v-20'>20&nbsp;</span>அதற்கு இயேசு, “நான் மக்களிடம் எப்பொழுதும் வெளிப்படையாகவே பேசிவந்தேன். நான் எப்பொழுதும் யூதர்கள் கூடும் அரங்கங்களிலும், ஆலயங்களிலுமே உபதேசித்து இருக்கிறேன். யூதர்கள் எல்லோரும் அங்கு வந்திருக்கிறார்கள். நான் எதையும் இரகசியமாகப் பேசவில்லை. </span>
<span class='v JN18_21' data-id='JN18_21'><span class='v-num v-21'>21&nbsp;</span>அப்படியிருக்க நீங்கள் ஏன் என்னை விசாரிக்கிறீர்கள்? என் போதனைகளைக் கேட்டவர்களை விசாரித்துப் பாருங்கள். நான் என்ன சொன்னேன் என்பது அவர்களுக்குத் தெரியும்” என்றார். </span></div>
<div class='p'>
<span class='v JN18_22' data-id='JN18_22'><span class='v-num v-22'>22&nbsp;</span>இயேசு இவ்வாறு சொன்னபோது, அவர் அருகிலே நின்றிருந்த சேவகரில் ஒருவன் அவரை ஓர் அறை அறைந்தான். அவன், “நீ தலைமை ஆசாரியனிடம் அந்த முறையில் பதில் சொல்லக்கூடாது” என்று எச்சரித்தான். </span></div>
<div class='p'>
<span class='v JN18_23' data-id='JN18_23'><span class='v-num v-23'>23&nbsp;</span>அதற்கு இயேசு, “நான் ஏதாவது தப்பாகப் பேசியிருந்தால் எது தப்பு என்று இங்கு இருக்கிற எல்லாருக்கும் சொல். ஆனால் நான் சொன்னவை சரி என்றால் பிறகு ஏன் என்னை அடிக்கிறாய்?” என்று கேட்டார். </span>
<span class='v JN18_24' data-id='JN18_24'><span class='v-num v-24'>24&nbsp;</span>ஆகையால் அன்னா இயேசுவைத் தலைமை ஆசாரியனாகிய காய்பாவிடம் அனுப்பிவைத்தான். இயேசு அப்பொழுது கட்டப்பட்ட நிலையிலேயே இருந்தார். </span></div>
<div class='s'>பேதுருவின் பொய் </div>
<div class='r'>(மத். 26:71-75; மாற். 14:69-72; லூ. 22:58-62) </div>
<div class='p'>
<span class='v JN18_25' data-id='JN18_25'><span class='v-num v-25'>25&nbsp;</span>சீமோன் பேதுரு நெருப்பருகில் நின்று குளிர்காய்ந்துகொண்டிருந்தான். அப்பொழுது அருகில் இருந்தவர்கள் “அந்த மனிதனின் சீஷர்களுள் நீயும் ஒருவன்தானே?” என்று கேட்டார்கள். </span></div>
<div class='p'>
<span class='v JN18_25' data-id='JN18_25'>பேதுரு அதனை மறுத்தான். அவன், “இல்லை. நான் அல்ல” என்றான். </span></div>
<div class='p'>
<span class='v JN18_26' data-id='JN18_26'><span class='v-num v-26'>26&nbsp;</span>தலைமை ஆசாரியனின் வேலைக்காரர்களுள் ஒருவன் அங்கு இருந்தான். அவன் பேதுருவால் காது அறுபட்டவனின் உறவினன். அவன், “அந்தத் தோட்டத்தில் நான் உன்னையும் அந்த மனிதனோடு பார்த்தேன் என்று நினைக்கிறேன்” என்றான். </span></div>
<div class='p'>
<span class='v JN18_27' data-id='JN18_27'><span class='v-num v-27'>27&nbsp;</span>ஆனால் பேதுரு மீண்டும், “இல்லை. நான் அவரோடு இருக்கவில்லை” என்று கூறினான். அப்பொழுது சேவல் கூவிற்று. </span></div>
<div class='s'>பிலாத்துவுக்கு முன் இயேசு </div>
<div class='r'>(மத். 27:1-2, 11-31; மாற். 15:1-20; லூ. 23:1-25) </div>
<div class='p'>
<span class='v JN18_28' data-id='JN18_28'><span class='v-num v-28'>28&nbsp;</span>பிறகு யூதர்கள் இயேசுவைக் காய்பாவிடம் இருந்து ரோம ஆளுநரின் அரண்மனைக்கு அழைத்துக்கொண்டு போனார்கள். அப்போது அதிகாலை நேரம். யூதர்கள் அரண்மனைக்கு உள்ளே போக விரும்பவில்லை. போனால் அவர்களின் தூய்மை கெட்டுத் தீட்டுப்படும். ஏனென்றால் அவர்கள் பஸ்கா பண்டிகையின் விருந்தை உண்ண விரும்பினர். </span>
<span class='v JN18_29' data-id='JN18_29'><span class='v-num v-29'>29&nbsp;</span>எனவே பிலாத்து வெளியே வந்தான். அவன் அவர்களிடம், “இந்த மனிதன் மீது என்ன குற்றம் சாட்டுகிறீர்கள்?” என்று கேட்டான். </span></div>
<div class='p'>
<span class='v JN18_30' data-id='JN18_30'><span class='v-num v-30'>30&nbsp;</span>அதற்கு யூதர்கள், “அவன் ஒரு கெட்ட மனிதன். அதனால்தான் அவனை உம்மிடம் அழைத்து வந்தோம்” என்றனர். </span></div>
<div class='p'>
<span class='v JN18_31' data-id='JN18_31'><span class='v-num v-31'>31&nbsp;</span>பிலாத்து யூதர்களிடம், “யூதர்களாகிய நீங்கள் இவனை அழைத்துக்கொண்டு போய் உங்கள் விதி முறைகளின்படி நியாயம் தீருங்கள்” என்றான். </span></div>
<div class='p'>
<span class='v JN18_31' data-id='JN18_31'>அதற்கு யூதர்கள், “எவரையும் மரண தண்டனைக்குட்படுத்த எங்களுக்கு அதிகாரமில்லையே” என்றனர். </span>
<span class='v JN18_32' data-id='JN18_32'><span class='v-num v-32'>32&nbsp;</span>(தான் எவ்வாறு மரிக்கப்போகிறேன் என்று ஏற்கெனவே இயேசு சொல்லியிருந்தது உண்மையாகும்படி இவ்வாறு நிகழ்ந்தது) </span></div>
<div class='p'>
<span class='v JN18_33' data-id='JN18_33'><span class='v-num v-33'>33&nbsp;</span>பிறகு பிலாத்து அரண்மனைக்குள் திரும்பிச் சென்றான். அவன் இயேசுவைத் தன்னிடம் அழைத்தான். “நீ யூதர்களின் அரசரா?” என்று அவரிடம் கேட்டான். </span></div>
<div class='p'>
<span class='v JN18_34' data-id='JN18_34'><span class='v-num v-34'>34&nbsp;</span>இயேசு அவனிடம், “இது உமது சொந்தக் கேள்வியா அல்லது என்னைப்பற்றி பிறர் உம்மிடம் சொன்னதா?” என்று கேட்டார். </span></div>
<div class='p'>
<span class='v JN18_35' data-id='JN18_35'><span class='v-num v-35'>35&nbsp;</span>பிலாத்து அதற்கு, “நான் யூதனல்ல. உனது சொந்த மக்களும் அவர்களின் தலைமை ஆசாரியனும் உன்னை என்னிடம் கொண்டுவந்திருக்கிறார்கள். நீ என்ன தவறு செய்தாய்?” என்று கேட்டான். </span>
<span class='v JN18_36' data-id='JN18_36'><span class='v-num v-36'>36&nbsp;</span>“எனது இராஜ்யம் இந்த உலகத்துக்கு உரியதன்று. அது இந்த உலகத்தோடு தொடர்புடையது எனில் என் சேவகர்கள் எனக்காகப் போரிட்டிருப்பார்கள். நான் யூதர்களின் கையில் ஒப்புக்கொடுக்கப்பட்டிருக்கமாட்டேன். எனவே என் இராஜ்யம் இவ்விடத்திற்கு உரியதன்று” என்று இயேசு சொன்னார். </span></div>
<div class='p'>
<span class='v JN18_37' data-id='JN18_37'><span class='v-num v-37'>37&nbsp;</span>பிலாத்து அவரிடம், “அப்படியானால் நீ அரசன் தானோ?” என்று கேட்டான். </span></div>
<div class='p'>
<span class='v JN18_37' data-id='JN18_37'>அதற்கு இயேசு, “நான் அரசன் என்று நீ சொல்கிறாய். அது உண்மைதான். இந்த நோக்கத்துக்காகத் தான் நான் இந்த உலகத்தில் பிறந்தேன். உண்மையைச் சொல்வதற்காக வந்தேன். உண்மையுடையவன் எவனும் என் பேச்சைக் கேட்கிறான்” என்றார். </span></div>
<div class='p'>
<span class='v JN18_38' data-id='JN18_38'><span class='v-num v-38'>38&nbsp;</span>பிலாத்து, “உண்மை என்பது என்ன?” என்று கேட்டான். கேட்டுக்கொண்டே மறுபடியும் அவன் யூதர்களிடம் போனான். “நான் அவனுக்கெதிராகக் குற்றம்சாட்ட முடியவில்லை. </span>
<span class='v JN18_39' data-id='JN18_39'><span class='v-num v-39'>39&nbsp;</span>பஸ்கா பண்டிகையில் உங்களுக்காக எவனாவது ஒருவனை நான் விடுதலை செய்யலாமே. ஆகையால் யூதருடைய இராஜாவை நான் உங்களுக்காக விடுதலை செய்யலாமா?” என்று கேட்டான். </span></div>
<div class='p'>
<span class='v JN18_40' data-id='JN18_40'><span class='v-num v-40'>40&nbsp;</span>அதற்கு யூதர்கள், “இவனை அல்ல, பரபாஸை விடுதலை செய்யுங்கள்” என்று சத்தமிட்டார்கள். (பரபாஸ் என்பவன் ஒரு திருடன்). </span></div></div>
<div class='footnotes'>

</div>
<div class='footer'><div class='nav'>
<a class='prev' href='JN17.html'></a>
<a class='home' href='index.html'></a>
<a class='next' href='JN19.html'></a>
</div></div>
</body></html>
