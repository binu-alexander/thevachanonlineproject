<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லூக்கா 15</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='LK.html'> லூக்கா 15 </a>
<a class='prev' href='LK14.html'>  </a>
<a class='next' href='LK16.html'>  </a>
</div></div>
<div class='chapter section LK15 tam2008 tam LK uni_ila.sundaram-08' dir='ltr' data-id='LK15' data-nextid='LK16' data-previd='LK14' lang='ta'> 

<div class='c'>15</div>
<div class='s'>ஆடு, வெள்ளிக்காசு உவமை </div>
<div class='r'>(மத். 18:12-14) </div>
<div class='p'>
<span class='v LK15_1' data-id='LK15_1'><span class='verse1 v-num v-1'>1&nbsp;</span>வரி வசூலிப்போர் பலரும், தீயோரும் இயேசு கூறுவதைக் கேட்க வந்தார்கள். </span>
<span class='v LK15_2' data-id='LK15_2'><span class='v-num v-2'>2&nbsp;</span>உடனே பரிசேயரும் வேதபாரகரும் குறை கூற ஆரம்பித்தவர்களாக, “பாருங்கள்! இந்த மனிதன் (இயேசு) தீயோரை வரவேற்று அவர்களோடு அமர்ந்து உணவு உண்கிறார்” என்றனர். </span></div>
<div class='p'>
<span class='v LK15_3' data-id='LK15_3'><span class='v-num v-3'>3&nbsp;</span>அப்போது அவர்களுக்கு இயேசு பின்வரும் உவமையைக் கூறினார்: </span>
<span class='v LK15_4' data-id='LK15_4'><span class='v-num v-4'>4&nbsp;</span>“உங்களில் ஒருவனுக்கு நூறு ஆடுகள் இருக்கின்றன என்று வைத்துக்கொள்வோம். அவற்றுள் ஒன்று காணாமல் போகிறது. அப்போது அவன் மற்ற தொண்ணூற்று ஒன்பது ஆடுகளையும் தனியே விட்டுவிட்டுக் காணாமல் போன ஆட்டைத் தேடிச் செல்லமாட்டானா? அந்தக் காணாமல் போன ஆட்டைக் கண்டுபிடிக்கும்வரைக்கும் அவன் அதைத் தேடிக்கொண்டே இருப்பான். </span>
<span class='v LK15_5' data-id='LK15_5'><span class='v-num v-5'>5&nbsp;</span>அந்த ஆட்டை அவன் கண்டுபிடிக்கிறபோது மிகவும் சந்தோஷம் அடைவான். அந்த மனிதன் அந்த ஆட்டைத் தன் தோள்களில் சுமந்துக்கொண்டு தன் வீட்டை அடைவான். </span>
<span class='v LK15_6' data-id='LK15_6'><span class='v-num v-6'>6&nbsp;</span>தன் நண்பர்களையும் அக்கம் பக்கத்தவர்களையும் அழைத்து அவர்களிடம் ‘எனது காணாமல் போன ஆட்டைக் கண்டு பிடித்தேன். என்னோடுகூட சந்தோஷப்படுங்கள்’ என்று கூறுவான். </span>
<span class='v LK15_7' data-id='LK15_7'><span class='v-num v-7'>7&nbsp;</span>அவ்வாறே, ஒரு பாவி மனந்திருந்தி தனது வாழ்வை மாற்றிக்கொள்ளும்போது பரலோகத்தில் மிகுந்த சந்தோஷம் உண்டாகும் என்று நான் உங்களுக்குச் சொல்கிறேன். தங்கள் இதயத்தை மாற்றத் தேவையில்லாத தொண்ணூற்று ஒன்பது நல்ல மனிதருக்காக ஏற்படும் சந்தோஷத்தைக் காட்டிலும் அந்த ஒரு பாவிக்காக ஏற்படும் சந்தோஷம் அதிகமாக இருக்கும். </span></div>
<div class='p'>
<span class='v LK15_8' data-id='LK15_8'><span class='v-num v-8'>8&nbsp;</span>“ஒரு பெண்ணிடம் பத்து வெள்ளிக் காசுகள் இருக்கின்றன என்று வைத்துக்கொள்வோம். அவற்றில் ஒன்றை அவள் தொலைத்து விடுகிறாள். அவள் ஒரு விளக்கை எடுத்துக்கொண்டு வீட்டைச் சுத்தம் செய்வாள் அல்லவா? அந்தக் காசு கிடைக்கும் மட்டும் கவனமாகத் தேடுவாள். </span>
<span class='v LK15_9' data-id='LK15_9'><span class='v-num v-9'>9&nbsp;</span>தொலைந்து போன அந்தக் காசைக் கண்டெடுக்கும்போது அவள் தனது நண்பர்களையும் அக்கம் பக்கத்தாரையும் ஒன்றாக அழைத்து அவர்களை நோக்கி, ‘நான் தொலைத்த காசைக் கண்டெடுத்ததால் நீங்கள் என்னோடு கூட சந்தோஷப்படுங்கள்’ என்பாள். </span>
<span class='v LK15_10' data-id='LK15_10'><span class='v-num v-10'>10&nbsp;</span>அதைப்போலவே ஒரு பாவி மனந்திருந்தி தன் வாழ்வை மாற்றினால் தேவ தூதருக்கு முன்பாக மிகுந்த மகிழ்ச்சி உண்டாகும்” என்றார். </span></div>
<div class='s'>காணாமற்போன மகன் </div>
<div class='p'>
<span class='v LK15_11' data-id='LK15_11'><span class='v-num v-11'>11&nbsp;</span>அப்போது இயேசு, “ஒரு மனிதனுக்கு இரண்டு பிள்ளைகள் இருந்தனர். </span>
<span class='v LK15_12' data-id='LK15_12'><span class='v-num v-12'>12&nbsp;</span>இளைய மகன் தந்தையை நோக்கி, ‘நமக்குச் சொந்தமான எல்லாப் பொருட்களிலும் எனது பங்கை எனக்குத் தாருங்கள்’ என்று கூறினான். எனவே தந்தை செல்வத்தை இரண்டு பிள்ளைகளுக்கும் பங்கிட்டுக் கொடுத்தான். </span></div>
<div class='p'>
<span class='v LK15_13' data-id='LK15_13'><span class='v-num v-13'>13&nbsp;</span>“சில நாட்களுக்குப் பிறகு இளைய மகன் தனக்குரிய எல்லாப் பொருட்களையும் எடுத்துக்கொண்டு வீட்டை விட்டுப் போனான். வேறொரு தூர தேசத்துக்கு அவன் பிரயாணம் செய்தான். அங்கு அவன் பணத்தை மூடனைப்போல் வீணாகச் செலவழித்தான். </span>
<span class='v LK15_14' data-id='LK15_14'><span class='v-num v-14'>14&nbsp;</span>அவன் தன்னிடமிருந்த பணம் அனைத்தையும் செலவு செய்தான். அதற்குப் பின்னர், அந்நாட்டில் வறட்சி நிலவியது. மழை பெய்யவில்லை. அந்நாட்டில் எல்லாருக்கும் தேவையான அளவுக்கு உணவு கிடைக்கவில்லை. அந்த மகன் பசியாலும், பணமின்மையாலும் துன்பப்பட்டான். </span>
<span class='v LK15_15' data-id='LK15_15'><span class='v-num v-15'>15&nbsp;</span>எனவே அந்த நாட்டில் வாழ்ந்த ஒருவனிடம் அவன் வேலைக்கு அமர்ந்தான். பன்றிகளுக்குத் தீவனமிடுமாறு அந்த மகனை அம்மனிதன் அனுப்பினான். </span>
<span class='v LK15_16' data-id='LK15_16'><span class='v-num v-16'>16&nbsp;</span>அந்த மகன் பசிமிகுதியால் பன்றிகள் சாப்பிட்டுக்கொண்டிருந்த உணவையாகிலும் உண்ண வேண்டுமென விரும்பினான். ஆனால் அவனுக்கு ஒருவரும் எந்த உணவையும் கொடுக்கவில்லை. </span></div>
<div class='p'>
<span class='v LK15_17' data-id='LK15_17'><span class='v-num v-17'>17&nbsp;</span>“இளைஞன் தன் மூடத்தனத்தை உணர்ந்தான். அவன், ‘என் தந்தையின் எல்லா வேலைக்காரர்களுக்கும் மிகுதியான உணவு கிடைக்கும். நானோ உணவின்றி இங்கு இறக்கும் நிலையில் இருக்கிறேன். </span>
<span class='v LK15_18' data-id='LK15_18'><span class='v-num v-18'>18&nbsp;</span>நான் இங்கிருந்து என் தந்தையிடம் போய்: தந்தையே, நான் தேவனுக்கு எதிராகப் பாவம் செய்தேன். உங்களிடமும் தவறு செய்தேன். </span>
<span class='v LK15_19' data-id='LK15_19'><span class='v-num v-19'>19&nbsp;</span>உங்கள் மகன் என்று அழைக்கப்படும் அளவுக்கு நான் தகுதியுள்ளவன் அல்லன். நான் உங்கள் வேலைக்காரர்களில் ஒருவனாக வாழ அனுமதியுங்கள் என்று சொல்லுவேன்’ என்று எண்ணினான். </span>
<span class='v LK15_20' data-id='LK15_20'><span class='v-num v-20'>20&nbsp;</span>எனவே அந்த மகன் அங்கிருந்து தன் தந்தையிடம் சென்றான். </span></div>
<div class='s'>
<span class='v LK15_20' data-id='LK15_20'>மகன் திரும்பிவருதல் </span></div>
<div class='p'>
<span class='v LK15_20' data-id='LK15_20'>“அந்த மகன் தொலைவில் வரும்போதே அவனது தந்தை பார்த்துவிட்டார். அந்த மகனின் நிலையைக் கண்டு தந்தை வருந்தினார். எனவே தந்தை மகனிடம் ஓடினார். மகனை அரவணைத்து முத்தமிட்டார். </span>
<span class='v LK15_21' data-id='LK15_21'><span class='v-num v-21'>21&nbsp;</span>மகன், ‘தந்தையே, நான் தேவனுக்கு எதிராகப் பாவம் செய்தேன். உங்களுக்கும் தவறு இழைத்தேன். உங்கள் மகன் என்று அழைக்கப்படுவதற்கேற்ற தகுதி எனக்குக் கிடையாது’ என்றான். </span></div>
<div class='p'>
<span class='v LK15_22' data-id='LK15_22'><span class='v-num v-22'>22&nbsp;</span>“ஆனால் தந்தை வேலைக்காரரை நோக்கி, ‘விரைந்து செல்லுங்கள். விலையுயர்ந்த ஆடைகளைக் கொண்டுவந்து அவனுக்கு உடுத்துங்கள். அவன் விரலுக்கு மோதிரம் அணிவித்துக் காலுக்கு நல்ல பாதரட்சைகளை அணியச் செய்யுங்கள். </span>
<span class='v LK15_23' data-id='LK15_23'><span class='v-num v-23'>23&nbsp;</span>நம் கொழுத்த கன்றை கொண்டுவாருங்கள். அதைச் சமைத்து திருப்தியாகச் சாப்பிடுவோம். ஒரு விருந்து வைப்போம். </span>
<span class='v LK15_24' data-id='LK15_24'><span class='v-num v-24'>24&nbsp;</span>என்னுடைய இந்த மகன் இறந்து போயிருந்தான். மீண்டும் உயிரோடு வந்துள்ளான். அவன் காணாமல் போயிருந்தான், இப்போது மீண்டும் கண்டு பிடிக்கப்பட்டான்’ என்று கூறினார். எனவே விருந்து ஏற்பாடு செய்ய ஆரம்பித்தார்கள். </span></div>
<div class='s'>மூத்த மகன் வருதல் </div>
<div class='p'>
<span class='v LK15_25' data-id='LK15_25'><span class='v-num v-25'>25&nbsp;</span>“மூத்த மகன் வயலில் இருந்தான். அவன் வீட்டுக்கு அருகாமையில் திரும்பி வந்து கொண்டிருந்தான். இசை, ஆடல் ஆகியவற்றின் சத்தத்தைக் கேட்டான். </span>
<span class='v LK15_26' data-id='LK15_26'><span class='v-num v-26'>26&nbsp;</span>எனவே மூத்த மகன் வேலைக்காரச் சிறுவர்களில் ஒருவனை அழைத்து, ‘இவையெல்லாம் எதற்காக நடைபெறுகின்றன?’ என்று கேட்டான். </span>
<span class='v LK15_27' data-id='LK15_27'><span class='v-num v-27'>27&nbsp;</span>வேலைக்காரன், ‘உங்கள் சகோதரன் திரும்பி வந்துள்ளார். உங்கள் தந்தை கொழுத்த கன்றை உண்பதற்காகக் கொன்றுள்ளார். உங்கள் சகோதரன் பாதுகாப்பாகவும் நல்ல முறையிலும் மீண்டும் வீட்டுக்குத் திரும்பி இருப்பதால் உங்கள் தந்தை மகிழ்ச்சியாக இருக்கிறார்’ என்றான். </span></div>
<div class='p'>
<span class='v LK15_28' data-id='LK15_28'><span class='v-num v-28'>28&nbsp;</span>“மூத்த மகன் கோபமுற்று விருந்துக்குச் செல்லவில்லை. எனவே தந்தை வெளியே வந்து அவனிடம் வற்புறுத்தினார். உள்ளே வருமாறு அழைத்தார். </span>
<span class='v LK15_29' data-id='LK15_29'><span class='v-num v-29'>29&nbsp;</span>மகன் தந்தையை நோக்கி, ‘நான் உங்களுக்கு ஓர் அடிமையைப் போல் பல ஆண்டுகள் உழைத்தேன்! உங்கள் கட்டளைக்கு எப்போதும் கீழ்ப்படிந்து நடந்தேன். ஆனால் ஒரு வெள்ளாட்டையாகிலும் நீங்கள் எனக்காகக் கொன்றதில்லை. எனக்கும் என் நண்பர்களுக்கும் நீங்கள் விருந்தளித்ததில்லை. </span>
<span class='v LK15_30' data-id='LK15_30'><span class='v-num v-30'>30&nbsp;</span>ஆனால் உங்கள் இன்னொரு மகன் பணத்தை எல்லாம் வேசிகளிடம் செலவழித்தான். பின்னர் வீடு திரும்பியதும் அவனுக்காகக் கொழுத்த கன்றுக் குட்டியை கொன்றீர்கள்’ என்றான். </span></div>
<div class='p'>
<span class='v LK15_31' data-id='LK15_31'><span class='v-num v-31'>31&nbsp;</span>“ஆனால் தந்தை அவனை நோக்கி, ‘மகனே! நீ எப்போதும் என்னோடு இருக்கிறாய். எனக்குரியவை அனைத்தும் உனக்கு உரியவை. </span>
<span class='v LK15_32' data-id='LK15_32'><span class='v-num v-32'>32&nbsp;</span>நாம் சந்தோஷமாக விருந்துண்ண வேண்டும். ஏனெனில் உன் சகோதரன் இறந்து போயிருந்தான், இப்போது உயிரோடு வந்துள்ளான். காணாமல் போயிருந்தான், ஆனால் இப்போது கண்டுபிடிக்கப்பட்டான்’ என்றார்” என்று கூறினார். </span></div></div>
<div class='footnotes'>

</div>
<div class='footer'><div class='nav'>
<a class='prev' href='LK14.html'></a>
<a class='home' href='index.html'></a>
<a class='next' href='LK16.html'></a>
</div></div>
</body></html>
