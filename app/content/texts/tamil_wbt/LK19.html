<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லூக்கா 19</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='LK.html'> லூக்கா 19 </a>
<a class='prev' href='LK18.html'>  </a>
<a class='next' href='LK20.html'>  </a>
</div></div>
<div class='chapter section LK19 tam2008 tam LK uni_ila.sundaram-08' dir='ltr' data-id='LK19' data-nextid='LK20' data-previd='LK18' lang='ta'> 

<div class='c'>19</div>
<div class='s'>சகேயு </div>
<div class='p'>
<span class='v LK19_1' data-id='LK19_1'><span class='verse1 v-num v-1'>1&nbsp;</span>எரிகோ பட்டணத்தின் வழியாக இயேசு சென்றுகொண்டிருந்தார். </span>
<span class='v LK19_2' data-id='LK19_2'><span class='v-num v-2'>2&nbsp;</span>எரிகோவில் சகேயு என்னும் பெயருடைய மனிதன் இருந்தான். அவன் செல்வந்தனும், முக்கியமானவனுமான ஒரு வரி வசூலிப்பவனாவான். </span>
<span class='v LK19_3' data-id='LK19_3'><span class='v-num v-3'>3&nbsp;</span>அவன் இயேசுவைக் காண விரும்பினான். இயேசுவைக் காண விரும்பிய இன்னும் பலரும் அங்கு இருந்தார்கள். மக்களுக்குப் பின்னே நின்றபடி இயேசுவைப் பார்க்க முடியாதபடி சகேயு குள்ளனாக இருந்தான். </span>
<span class='v LK19_4' data-id='LK19_4'><span class='v-num v-4'>4&nbsp;</span>எனவே, அவன் இயேசு கடந்து செல்லும் இடத்தையடைய வேகமாக ஓடிச் சென்றான். இயேசுவைப் பார்க்கும்பொருட்டு ஓர் அத்தி மரத்தின்மீது சகேயு ஏறினான். </span></div>
<div class='p'>
<span class='v LK19_5' data-id='LK19_5'><span class='v-num v-5'>5&nbsp;</span>இயேசு அவ்விடத்துக்கு வந்தபோது, மேலே ஏறிட்டுப் பார்த்து சகேயு மரத்தின்மீது இருப்பதைக் கண்டார். இயேசு அவனை நோக்கி, “சகேயுவே, விரைந்து வா. கீழே இறங்கு. இன்றைக்கு நான் உன் வீட்டில் தங்கவேண்டும்” என்றார். </span></div>
<div class='p'>
<span class='v LK19_6' data-id='LK19_6'><span class='v-num v-6'>6&nbsp;</span>சகேயு விரைந்து கீழே இறங்கினான். தன் வீட்டில் இயேசுவை வரவேற்பதில் அவன் மிகவும் மகிழ்ந்தான். </span>
<span class='v LK19_7' data-id='LK19_7'><span class='v-num v-7'>7&nbsp;</span>எல்லா மக்களும் இதைக் கண்டனர். அவர்கள், “எத்தகைய மனிதனோடு இயேசு தங்குகிறார் என்பதைப் பாருங்கள். சகேயு ஒரு பாவி” என்று புகார் கூறினார்கள். </span></div>
<div class='p'>
<span class='v LK19_8' data-id='LK19_8'><span class='v-num v-8'>8&nbsp;</span>சகேயு கர்த்தரை நோக்கி, “நான் நல்லதைச் செய்ய விரும்புகிறேன். என் பணத்தில் பாதியை ஏழைகளுக்குக் கொடுப்பேன். நான் யாரையாவது ஏமாற்றி இருந்தால் அவனுக்கு நான்கு மடங்கு பணத்தைத் திரும்பக் கொடுப்பேன்” என்றான். </span></div>
<div class='p'>
<span class='v LK19_9' data-id='LK19_9'><span class='v-num v-9'>9&nbsp;</span>இயேசு, “இந்த மனிதன் நல்லவன். உண்மையில் ஆபிரகாமின் குடும்பத்தைச் சேர்ந்தவன். இன்றைக்கு சகேயு அவனது பாவங்களில் இருந்து மீட்கப்பட்டான். </span>
<span class='v LK19_10' data-id='LK19_10'><span class='v-num v-10'>10&nbsp;</span>மனித குமாரன் இழந்துபோன மனிதர்களைக் கண்டு அவர்களை மீட்கவே வந்தார்” என்றார். </span></div>
<div class='s'>இருப்பதைப் பயன்படுத்துங்கள் </div>
<div class='r'>(மத். 25:14–30) </div>
<div class='p'>
<span class='v LK19_11' data-id='LK19_11'><span class='v-num v-11'>11&nbsp;</span>எருசலேமை நெருங்கி இயேசு பயணம் செய்துகொண்டிருந்தார். தேவனின் இராஜ்யம் சீக்கிரம் வருமென்று சில மக்கள் எண்ணினார்கள். </span>
<span class='v LK19_12' data-id='LK19_12'><span class='v-num v-12'>12&nbsp;</span>மக்களின் எண்ணத்தை இயேசு அறிந்தார். எனவே அவர்களுக்குப் பின்வரும் உவமையைச் சொன்னார்: “ஒரு உயர்ந்த கௌரவம்மிக்க மனிதன், மன்னனாக நியமனம் பெறும்படியாகத் தூர தேசப் பயணத்திற்காக ஆயத்தங்கள் செய்துகொண்டிருந்தான். பின்னர் திரும்பி வந்து அவனது மக்களை அரசாள வேண்டுமென்று அவன் திட்டமிட்டான். </span>
<span class='v LK19_13' data-id='LK19_13'><span class='v-num v-13'>13&nbsp;</span>எனவே அவன் தனது வேலைக்காரர்களில் பத்து பேரை அழைத்தான். அவன் ஒவ்வொரு வேலைக்காரனுக்கும் ஒரு பை நிறைய பணத்தைக் கொடுத்தான். ‘இந்தப் பணத்தைக்கொண்டு நான் வரும் வரைக்கும் வியாபாரம் செய்யுங்கள்’ என்றான். </span>
<span class='v LK19_14' data-id='LK19_14'><span class='v-num v-14'>14&nbsp;</span>அந்த இராஜ்யத்தின் மக்கள் அம்மனிதனை வெறுத்தார்கள். எனவே அம்மக்கள் அவன் போகும் தேசத்துக்கெல்லாம் அவனைப் பின் தொடர்ந்து செல்லுமாறு ஒரு கூட்டத்தினரை அனுப்பினர். மற்ற தேசத்துக்கு அக்கூட்டத்தினர் சென்று ‘இந்த மனிதன் எங்களுக்கு அரசன் ஆவதை நாங்கள் விரும்பவில்லை’ என்றார்கள். </span></div>
<div class='p'>
<span class='v LK19_15' data-id='LK19_15'><span class='v-num v-15'>15&nbsp;</span>“ஆனால் அம்மனிதன் அரசனானான். அவன் தன் நாட்டுக்குத் திரும்பிய பின்பு, ‘நான் பணம் கொடுத்துள்ள அந்த வேலைக்காரரை அழையுங்கள். அதைக்கொண்டு அவர்கள் இன்னும் அதிகமாக எவ்வளவு பணம் சம்பாதித்திருக்கிறார்கள் என்று அறிய நான் விரும்புகிறேன்’ என்றான். </span>
<span class='v LK19_16' data-id='LK19_16'><span class='v-num v-16'>16&nbsp;</span>முதல் வேலைக்காரன் வந்து, ‘ஐயா, நீங்கள் கொடுத்த ஒரு பை பணத்தைக் கொண்டு நான் பத்து பை நிரம்பும் அளவுக்குப் பணம் சம்பாதித்திருக்கிறேன்’ என்றான். </span>
<span class='v LK19_17' data-id='LK19_17'><span class='v-num v-17'>17&nbsp;</span>அரசன் அந்த வேலைக்காரனை நோக்கி, ‘நல்லது, நீ ஒரு நல்ல வேலைக்காரன். சிறிய காரியங்களில் உன்னை நம்பக் கூடும் என்று காண்கிறேன். ஆகவே இப்போது எனது பட்டணங்களில் பத்து பட்டணங்களை ஆளும்படியாக உன்னை நியமிப்பேன்’ என்றான். </span></div>
<div class='p'>
<span class='v LK19_18' data-id='LK19_18'><span class='v-num v-18'>18&nbsp;</span>“இரண்டாவது வேலைக்காரன் வந்து, ‘ஐயா, நீங்கள் கொடுத்த ஒரு பை பணத்தைக் கொண்டு நான் ஐந்து பைகள் சம்பாதித்திருக்கிறேன்’ என்றான். </span>
<span class='v LK19_19' data-id='LK19_19'><span class='v-num v-19'>19&nbsp;</span>மன்னன் வேலைக்காரனை நோக்கி, ‘நீ ஐந்து பட்டணங்கள் மேல் ஆட்சி செய்யலாம்’ என்றான். </span></div>
<div class='p'>
<span class='v LK19_20' data-id='LK19_20'><span class='v-num v-20'>20&nbsp;</span>“பின்பு மூன்றாவது வேலைக்காரன் வந்தான் அந்த வேலைக்காரன் அரசனை நோக்கி, ‘ஐயா, இதோ உங்களுடைய பணப் பை இருக்கிறது. நான் அதை ஒரு துணியில் பொதிந்து மறைத்து வைத்தேன். </span>
<span class='v LK19_21' data-id='LK19_21'><span class='v-num v-21'>21&nbsp;</span>உங்கள் வலிமையைக் கண்டு நான் பயந்து போய் இருந்தேன். நீங்கள் கடினமான மனிதர் என்பதை அறிவேன். உங்களால் சம்பாதிக்கப்படாத பணத்தைக் கூட நீங்கள் எடுத்துக்கொள்கிறீர்கள். உங்களால் பயிரிடப்படாத தானியத்தைக் கூட நீங்களே சேர்த்துக் கொள்கிறீர்கள்’ என்றான். </span></div>
<div class='p'>
<span class='v LK19_22' data-id='LK19_22'><span class='v-num v-22'>22&nbsp;</span>“அரசன் அந்த வேலைக்காரனை நோக்கி, ‘தீய வேலைக்காரனே, உனது சொந்த வார்த்தையாலேயே உன்னை நிராகரிப்பேன். நான் ஒரு கடினமான மனிதன் என்றாய். நான் சம்பாதிக்காத பணத்தை எடுத்துக்கொள்பவன் என்றும், நான் பயிரிடாத தானியத்தைச் சேர்த்துக்கொள்பவன் என்றும் கூறினாய். </span>
<span class='v LK19_23' data-id='LK19_23'><span class='v-num v-23'>23&nbsp;</span>அது உண்மையென்றால் நீ என் பணத்தை வங்கியில் கொடுத்து வைத்திருக்க வேண்டும். அப்போது நான் திரும்பி வந்தபோது என் பணத்துக்கு வட்டியாவது கிடைத்திருக்கும்’ என்றான். </span>
<span class='v LK19_24' data-id='LK19_24'><span class='v-num v-24'>24&nbsp;</span>பின் அங்கு நின்றுகொண்டிருந்த மனிதரை நோக்கி, ‘அந்த வேலைக்காரனிடமிருந்து பையை எடுத்து பத்து பைகள் நிரம்ப பணம் சம்பாதித்தவனுக்குக் கொடுங்கள்’ என்றான். </span></div>
<div class='p'>
<span class='v LK19_25' data-id='LK19_25'><span class='v-num v-25'>25&nbsp;</span>“அந்த மனிதர்கள் அரசனிடம், ‘ஐயா, அந்த வேலைக்காரனிடம் ஏற்கெனவே பத்துப் பைகள் பணம் இருக்கின்றனவே,’ என்றார்கள். </span></div>
<div class='p'>
<span class='v LK19_26' data-id='LK19_26'><span class='v-num v-26'>26&nbsp;</span>“அரசன், ‘தன்னிடம் இருப்பவற்றைப் பயன்படுத்துகிறவனுக்கு இன்னும் அதிகமாகக் கிடைக்கும். தன்னிடம் இருப்பவற்றைப் பயன்படுத்தாத மனிதனிடம் இருப்பவையும் எடுத்துக்கொள்ளப்படும். </span>
<span class='v LK19_27' data-id='LK19_27'><span class='v-num v-27'>27&nbsp;</span>இப்போது எனது பகைவர்கள் எங்கே? தமக்கு அரசனாக நான் ஆவதை விரும்பாத மக்கள் எங்கே? என் பகைவர்களை அழைத்து வந்து அவர்களைக் கொல்லுங்கள். அவர்கள் மடிவதை நான் பார்ப்பேன்’ என்றான்.” </span></div>
<div class='s'>எருசலேமுக்குள் இயேசு </div>
<div class='r'>(மத். 21:1-11; மாற். 11:1-11; யோவான் 12:12-19) </div>
<div class='p'>
<span class='v LK19_28' data-id='LK19_28'><span class='v-num v-28'>28&nbsp;</span>இவற்றையெல்லாம் கூறியபின்பு இயேசு, எருசலேமை நோக்கிப் பயணத்தைத் தொடர்ந்தார். </span>
<span class='v LK19_29' data-id='LK19_29'><span class='v-num v-29'>29&nbsp;</span>ஒலிவ மலையருகே காணப்பட்ட பெத்பகே, பெத்தானியா ஆகிய ஊர்களருகே இயேசு வந்தபோது, அவர் இரண்டு சீஷர்களை அனுப்பினார். </span>
<span class='v LK19_30' data-id='LK19_30'><span class='v-num v-30'>30&nbsp;</span>அவர், “நீங்கள் பார்க்கிற அந்த ஊருக்குள் செல்லுங்கள். ஊருக்குள் நுழையும்போதே அங்கு ஒரு கழுதைக் குட்டி கட்டப்பட்டிருப்பதைக் காண்பீர்கள். எந்த மனிதனும் அதன்மீது ஏறியதில்லை. அக்கழுதையை அவிழ்த்து என்னிடம் கொண்டு வாருங்கள். </span>
<span class='v LK19_31' data-id='LK19_31'><span class='v-num v-31'>31&nbsp;</span>எந்த மனிதனாவது அக்கழுதையை ஏன் ஓட்டிக்கொண்டு போகிறீர்கள் என்று கேட்டால் நீங்கள், ‘எங்கள் எஜமானருக்கு இக்கழுதை வேண்டும்’ என்று சொல்லுங்கள்” என்றார். </span></div>
<div class='p'>
<span class='v LK19_32' data-id='LK19_32'><span class='v-num v-32'>32&nbsp;</span>இரண்டு சீஷர்களும் ஊருக்குள் சென்றார்கள். இயேசு கூறியபடியே கழுதைக்குட்டியைக் கண்டார்கள். </span>
<span class='v LK19_33' data-id='LK19_33'><span class='v-num v-33'>33&nbsp;</span>சீஷர்கள் கட்டப்பட்டிருந்த அக்கழுதையை அவிழ்த்தார்கள். கழுதையின் சொந்தக்காரர்கள் வந்தார்கள். அவர்கள் சீஷரை நோக்கி, “எதற்காகக் கழுதையை அவிழ்த்துக் கொண்டிருக்கிறீர்கள்?” என்றார்கள். </span></div>
<div class='p'>
<span class='v LK19_34' data-id='LK19_34'><span class='v-num v-34'>34&nbsp;</span>சீஷர்கள், “ஆண்டவருக்குத் தேவையாக இருக்கிறது” என்று பதில் அளித்தார்கள். </span>
<span class='v LK19_35' data-id='LK19_35'><span class='v-num v-35'>35&nbsp;</span>சீஷர்கள் கழுதைக் குட்டியை இயேசுவிடம் கொண்டு வந்து தம் மேலங்கியை அதன்மேல் போட்டார்கள். பின்பு இயேசுவைக் கழுதையின் மேல் அமர்த்தினார்கள். </span>
<span class='v LK19_36' data-id='LK19_36'><span class='v-num v-36'>36&nbsp;</span>இயேசு எருசலேமுக்குச் செல்லும் பாதை வழியாகக் கழுதையின் மேல் ஏறிச் சென்றார். இயேசுவுக்கு முன்பாக சீஷர்கள் தம் அங்கிகளைப் பாதையில் விரித்தார்கள். </span></div>
<div class='p'>
<span class='v LK19_37' data-id='LK19_37'><span class='v-num v-37'>37&nbsp;</span>எருசலேமுக்கு அருகில் இயேசு வந்துகொண்டிருந்தார். அவர் ஒலிவமலை அடி நகரத்திற்கருகே வந்திருந்தார். அவரது சீஷர்கள் அனைவரும் மகிழ்வோடு இருந்தார்கள். அவர்கள் உரத்த குரலில் களிப்புடன் தேவனை வாழ்த்தினார்கள். அவர்கள் தாம் பார்த்த எல்லா வல்லமையான செயல்களுக்கும் தேவனுக்கு நன்றி தெரிவித்தார்கள். </span>
<span class='v LK19_38' data-id='LK19_38'><span class='v-num v-38'>38&nbsp;</span>அவர்கள், </span></div>
<div class='b'> &nbsp; 
<span class='v LK19_38' data-id='LK19_38'></span></div>
<div class='q'>
<span class='v LK19_38' data-id='LK19_38'>“கர்த்தரின் பெயரில் வருகின்ற அரசரை தேவன் ஆசீர்வதிப்பாராக!”<span class='note' id='footnote-177'><a href='#note-177' class='key'>*</a></span> </span></div>
<div class='b'> &nbsp; 
<span class='v LK19_38' data-id='LK19_38'></span></div>
<div class='q'>
<span class='v LK19_38' data-id='LK19_38'>“பரலோகத்தில் அமைதியும் தேவனுக்கு மகிமையும் உண்டாவதாக!” </span></div>
<div class='m'>
<span class='v LK19_38' data-id='LK19_38'>என்றனர். </span></div>
<div class='p'>
<span class='v LK19_39' data-id='LK19_39'><span class='v-num v-39'>39&nbsp;</span>கூட்டத்தில் இருந்த பரிசேயரில் சிலர் இயேசுவிடம், “போதகரே, இவற்றைக் கூறாதபடிக்கு சீஷருக்குச் சொல்லுங்கள்” என்றார்கள். </span></div>
<div class='p'>
<span class='v LK19_40' data-id='LK19_40'><span class='v-num v-40'>40&nbsp;</span>ஆனால் இயேசு, “நான் உங்களுக்குச் சொல்கிறேன். இக்காரியங்கள் சொல்லப்பட வேண்டியவை. என் சீஷர்கள் இவற்றைக் கூறாவிட்டால், இக்கற்கள் அவற்றைக் கூறும்” என்று பதிலுரைத்தார். </span></div>
<div class='s'>எருசலேமுக்காக அழுதல் </div>
<div class='p'>
<span class='v LK19_41' data-id='LK19_41'><span class='v-num v-41'>41&nbsp;</span>இயேசு எருசலேமுக்கு அருகே வந்தார். அவர் அப்பட்டணத்தைப் பார்த்து, அதற்காக அழ ஆரம்பித்தார். </span>
<span class='v LK19_42' data-id='LK19_42'><span class='v-num v-42'>42&nbsp;</span>இயேசு எருசலேமைப் பார்த்துப் பேசினார். அவர், “உனக்கு சமாதானத்தை எது வரவழைக்கும் என்று இன்றைக்கு நீ தெரிந்துகொண்டிருந்தால் நன்றாக இருக்கும். ஆனால் உனக்கு அது மறைக்கப்பட்டிருப்பதால் உன்னால் அதை அறிந்துகொள்ளமுடியாது. </span>
<span class='v LK19_43' data-id='LK19_43'><span class='v-num v-43'>43&nbsp;</span>உன் பகைவர்கள் உன்னைச் சுற்றிலும் ஒரு மதிலை எழுப்பும் காலம் வந்து கொண்டிருக்கிறது. உன் பகைவர்கள் உன்னை எல்லாப் பக்கங்களிலிருந்தும் வளைத்துக் கொள்வார்கள். </span>
<span class='v LK19_44' data-id='LK19_44'><span class='v-num v-44'>44&nbsp;</span>அவர்கள் உன்னையும் உன்னிலுள்ள எல்லா மக்களையும் அழித்து விடுவார்கள். உன் கட்டிடங்களில் உள்ள கற்களில் ஒன்றும் ஒன்றின் மேல் ஒன்று நிலைத்திருப்பதில்லை. தேவன் உன்னை மீட்பதற்காக வந்த காலத்தை நீ அறியாததால் இவையெல்லாம் நடக்கும்” என்றார். </span></div>
<div class='s'>தேவாலயத்திற்குச் செல்லுதல் </div>
<div class='r'>(மத். 21:12-17; மாற். 11:15-19; யோவான் 2:13-22) </div>
<div class='p'>
<span class='v LK19_45' data-id='LK19_45'><span class='v-num v-45'>45&nbsp;</span>இயேசு தேவாலயத்திற்குள் சென்றார். பல பொருட்களை விற்றுக்கொண்டிருந்த மக்களை தேவாலயத்திற்குள் இருந்து துரத்த ஆரம்பித்தார். </span>
<span class='v LK19_46' data-id='LK19_46'><span class='v-num v-46'>46&nbsp;</span>அவர்களிடம் இயேசு, “ ‘என் வீடு பிரார்த்தனைக் குரிய வீடாக இருக்கும்’<span class='note' id='footnote-178'><a href='#note-178' class='key'>✡</a></span> என்று வேதவாக்கியங்களில் எழுதப்பட்டிருக்கிறது. ஆனால் அதைத் திருடர்கள் ஒளிந்திருக்கிற இடமாக<span class='note' id='footnote-179'><a href='#note-179' class='key'>✡</a></span> நீங்கள் மாற்றி இருக்கிறீர்கள்” என்றார். </span></div>
<div class='p'>
<span class='v LK19_47' data-id='LK19_47'><span class='v-num v-47'>47&nbsp;</span>ஒவ்வொரு நாளும் இயேசு தேவாலயத்தில் மக்களுக்குப் போதித்தார். ஆசாரியரும், வேதபாரகரும் மக்களின் அதிகாரிகளும் இயேசுவைக் கொல்ல விரும்பினார்கள். </span>
<span class='v LK19_48' data-id='LK19_48'><span class='v-num v-48'>48&nbsp;</span>ஆனால் எல்லா மக்களும் இயேசுவைக் கவனமாகக் கேட்டுக்கொண்டு இருந்தார்கள். இயேசு கூறிய விஷயங்களை மிகவும் உற்சாகமாகக் கவனித்தார்கள். எனவே தலைமை ஆசாரியருக்கும், வேதபாரகருக்கும், அதிகாரிகளுக்கும் இயேசுவை எவ்வாறு கொல்ல முடியும் என்பது தெரியவில்லை. </span></div></div>
<div class='footnotes'>

<span class='footnote' id='note-177'><span class='key'>* </span><a href='#footnote-177' class='backref'>19:38</a> <span class='text'> <span class="fk">கர்த்தரின்...ஆசீர்வதிப்பாராக </span><span class="ft">சங். 118:26.</span></span></span>
<span class='footnote' id='note-178'><span class='key'>✡ </span><a href='#footnote-178' class='backref'>19:46</a> <span class='text'> <span class="xt">ஏசாயா 56:7-ல் இருந்து எடுக்கப்பட்டுள்ளது.</span></span></span>
<span class='footnote' id='note-179'><span class='key'>✡ </span><a href='#footnote-179' class='backref'>19:46</a> <span class='text'> <span class="xt">ஏரே. 7:11-ல் இருந்து எடுக்கப்பட்டுள்ளது.</span></span></span>
</div>
<div class='footer'><div class='nav'>
<a class='prev' href='LK18.html'></a>
<a class='home' href='index.html'></a>
<a class='next' href='LK20.html'></a>
</div></div>
</body></html>
