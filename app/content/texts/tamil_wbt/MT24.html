<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக மத்தேயு 24</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='MT.html'> மத்தேயு ௨௪ </a>
<a class='prev' href='MT23.html'>  </a>
<a class='next' href='MT25.html'>  </a>
</div></div>
<div class='chapter section MT24 tam2008 tam MT uni_ila.sundaram-08' dir='ltr' data-id='MT24' data-nextid='MT25' data-previd='MT23' lang='ta'> 

<div class='c'>௨௪</div>
<div class='s'>ஆலயத்தின் எதிர்கால அழிவு </div>
<div class='r'>(மாற். 13:1-31; லூ. 21:5-33) </div>
<div class='p'>
<span class='v MT24_1' data-id='MT24_1'><span class='verse1 v-num v-1'>௧&nbsp;</span>இயேசு தேவாலயத்தை விட்டு சென்று கொண்டிருந்தார். அவரது சீஷர்கள் அவர் அருகில் வந்து, தேவாலயத்தின் கட்டிடங்களைக் காட்டினார்கள். </span>
<span class='v MT24_2' data-id='MT24_2'><span class='v-num v-2'>௨&nbsp;</span>இயேசு சீஷர்களை நோக்கி, “இந்தக் கட்டிடங்களைப் பார்த்தீர்களா? உங்களுக்கு உண்மையைச் சொல்லுகிறேன். இக்கட்டிடங்கள் அனைத்தும் நாசமாக்கப்படும். ஒவ்வொரு கல்லும் கீழே தள்ளப்படும். ஒரு கல் இன்னொரு கல்மீது இராதபடி ஆகும்” என்று கூறினார். </span></div>
<div class='p'>
<span class='v MT24_3' data-id='MT24_3'><span class='v-num v-3'>௩&nbsp;</span>பின்னர், இயேசு ஒலிவ மலையின்மீது ஓரிடத்தில் அமர்ந்திருந்தார். இயேசுவுடன் தனிமையில் இருக்க வந்த சீஷர்கள், அவரிடம், “இவை எப்பொழுது நடக்கும் என்று எங்களுக்குக் கூறுங்கள். நீர் மீண்டும் தோன்றப் போகிறதையும் உலகம் அழியும் என்பதையும் எங்களுக்கு உணர்த்த எம்மாதிரியான செயல் நடக்கும்?” என்று கேட்டார்கள். </span></div>
<div class='p'>
<span class='v MT24_4' data-id='MT24_4'><span class='v-num v-4'>௪&nbsp;</span>அவர்களுக்கு இயேசு, “எச்சரிக்கையுடன் இருங்கள்! யாரும் உங்களை ஏமாற்ற விடாதீர்கள். </span>
<span class='v MT24_5' data-id='MT24_5'><span class='v-num v-5'>௫&nbsp;</span>பலர் என் பெயரைக் கூறிக்கொண்டு உங்களிடம் வருவார்கள். ‘நான்தான் கிறிஸ்து’ என அவர்கள் சொல்வார்கள். பலரையும் அவர்கள் ஏமாற்றுவார்கள். </span>
<span class='v MT24_6' data-id='MT24_6'><span class='v-num v-6'>௬&nbsp;</span>போர்களைப்பற்றியும் போர்களைப்பற்றிய செய்திகளையும் நீங்கள் கேட்பீர்கள். ஆனால் பயப்படாதீர்கள். முடிவு வருவதற்கு முன்பு இச்செயல்கள் நடக்க வேண்டும். </span>
<span class='v MT24_7' data-id='MT24_7'><span class='v-num v-7'>௭&nbsp;</span>நாடுகள் ஒன்றுக்கொன்று மோதிக்கொள்ளும். இராஜ்யங்கள் ஒன்றுக்கொன்று போரிட்டுக்கொள்ளும். மக்களுக்கு உண்ண உணவு கிடைக்காத காலம் வரும். வெவ்வேறு இடங்களில் பூகம்பங்கள் தோன்றும். </span>
<span class='v MT24_8' data-id='MT24_8'><span class='v-num v-8'>௮&nbsp;</span>இவை அனைத்தும் பிரசவ வேதனையின் தொடக்கம் போன்றவை” என்று பதில் கூறினார். </span></div>
<div class='p'>
<span class='v MT24_9' data-id='MT24_9'><span class='v-num v-9'>௯&nbsp;</span>“பின்னர் மக்கள் உங்களை மோசமாக நடத்துவார்கள். துன்புறுத்தப்படவும் கொல்லப்படவும் ஆட்சியாளர்களிடம் உங்களை ஒப்படைப்பார்கள். அனைவரும் உங்களை வெறுப்பர். நீங்கள் என்மீது நம்பிக்கை கொண்டுள்ளதால் இவை அனைத்தும் உங்களுக்கு நிகழும். </span>
<span class='v MT24_10' data-id='MT24_10'><span class='v-num v-10'>௧௦&nbsp;</span>அக்காலக் கட்டத்தில், பலர் தாம் கொண்ட விசுவாசத்தை இழப்பார்கள். அவர்கள் ஒருவருக்கு எதிராக ஒருவர் திரும்பி ஒருவரை ஒருவர் வெறுப்பார்கள். </span>
<span class='v MT24_11' data-id='MT24_11'><span class='v-num v-11'>௧௧&nbsp;</span>பல போலித் தீர்க்கதரிசிகள் வருவார்கள். மக்களைக் தவறானவற்றின்மீது நம்பிக்கை கொள்ளச் செய்வார்கள். </span>
<span class='v MT24_12' data-id='MT24_12'><span class='v-num v-12'>௧௨&nbsp;</span>உலகில் மேலும் மேலும் தீமைகள் ஏற்படும். ஆகவே பலர் அன்பு செலுத்துவதையே நிறுத்தி விடுவார்கள். </span>
<span class='v MT24_13' data-id='MT24_13'><span class='v-num v-13'>௧௩&nbsp;</span>ஆனால் தொடர்ந்து இறுதிவரை உறுதியாய் இருப்பவர்களே இரட்சிக்கப்படுவார்கள். </span>
<span class='v MT24_14' data-id='MT24_14'><span class='v-num v-14'>௧௪&nbsp;</span>தேவனுடைய இராஜ்யத்தைப்பற்றிய நற்செய்திகள் உலகம் முழுவதும் பிரசங்கிக்கப்படும். அது ஒவ்வொரு தேசத்துக்கும் சொல்லப்படும். அதன் பின்பே முடிவு வரும். </span></div>
<div class='p'>
<span class='v MT24_15' data-id='MT24_15'><span class='v-num v-15'>௧௫&nbsp;</span>“அழிவை ஏற்படுத்துகிற கொடிய காரியத்தைப்பற்றி தீர்க்கதரிசி தானியேல் கூறியுள்ளார். ‘இக்கொடியதை தேவாலயத்தில் நின்றிருக்க நீங்கள் காண்பீர்கள்.’ (இதைப் படிக்கிற நீங்கள் அது என்னவென்பதை அறிந்துகொள்ளவேண்டும்.) </span>
<span class='v MT24_16' data-id='MT24_16'><span class='v-num v-16'>௧௬&nbsp;</span>அந்நேரத்தில், யூதேயாவில் வசிப்பவர்கள் மலைகளுக்கு ஓடிவிட வேண்டும். </span>
<span class='v MT24_17' data-id='MT24_17'><span class='v-num v-17'>௧௭&nbsp;</span>கொஞ்சம் கூட நேரத்தை வீணாக்காமல் ஓடிவிட வேண்டும். வீட்டின் கூரையின் மீதிருப்பவன், வீட்டிலுள்ள பொருட்களை வெளியே எடுப்பதற்காக கீழே இறங்கக் கூடாது. </span>
<span class='v MT24_18' data-id='MT24_18'><span class='v-num v-18'>௧௮&nbsp;</span>வயலில் வேலை செய்து கொண்டிருக்கிறவன், தன் மேலாடையை எடுக்க திரும்பி வீட்டிற்குச் செல்லக் கூடாது. </span></div>
<div class='p'>
<span class='v MT24_19' data-id='MT24_19'><span class='v-num v-19'>௧௯&nbsp;</span>“கர்ப்பிணிகளுக்கும் கைக் குழந்தையுடைய பெண்களுக்கும் மோசமான காலம் அது. </span>
<span class='v MT24_20' data-id='MT24_20'><span class='v-num v-20'>௨௦&nbsp;</span>இச்செயல்கள் நடந்து நீங்கள் தப்பிச்செல்லும் நாள் ஓய்வு நாளாகவோ குளிர் காலமாகவோ இருக்காதிருக்கப் பிரார்த்தியுங்கள். </span>
<span class='v MT24_21' data-id='MT24_21'><span class='v-num v-21'>௨௧&nbsp;</span>ஏனென்றால், அக்காலத்தில் துன்பங்கள் அதிகரிக்கும். உலகம் தோன்றிய நாள் முதலாக இல்லாத அளவிற்கு அப்பொழுது துன்பங்கள் ஏற்படும். அதைவிட மோசமானது பிற்காலத்தில் ஏற்படாது. </span></div>
<div class='p'>
<span class='v MT24_22' data-id='MT24_22'><span class='v-num v-22'>௨௨&nbsp;</span>“அக்கொடிய காலத்தை குறுகியதாக்க தேவன் முடிவு செய்துள்ளார். அவ்வாறு குறுகியதாகாவிடில், பின் ஒருவரும் உயிர் பிழைத்திருக்க முடியாது. ஆனால், தான் தேர்ந்தெடுத்தவர்களுக்கு உதவ தேவன் அக்கொடிய காலத்தை குறுகியதாக்குவார். </span></div>
<div class='p'>
<span class='v MT24_23' data-id='MT24_23'><span class='v-num v-23'>௨௩&nbsp;</span>“அப்போது ஒரு சிலர் உங்களிடம், ‘அங்கே பார், கிறிஸ்து!’ என்று சொல்லக் கூடும். அல்லது வேறு சிலர், ‘இயேசு இங்கே இருக்கிறார்’ என்று சொல்லக் கூடும். ஆனால் அவர்களை நம்பாதீர்கள். </span>
<span class='v MT24_24' data-id='MT24_24'><span class='v-num v-24'>௨௪&nbsp;</span>கள்ளக் கிறிஸ்துகளும் கள்ளத் தீர்க்கத்தரிசிகளும் தோன்றி மகத்தான செயல்களையும் அதிசயங்களையும் செய்வார்கள். அவற்றை அவர்கள் தேவன் தேர்ந்தெடுத்தவர்களிடம் செய்து காட்டுவார்கள். முடிந்தால் தேவனுடைய மக்களை ஏமாற்ற அவர்கள் முயற்சிப்பார்கள். </span>
<span class='v MT24_25' data-id='MT24_25'><span class='v-num v-25'>௨௫&nbsp;</span>ஆனால், அவை நடப்பதற்கு முன்பே நான் உங்களை எச்சரிக்கிறேன். </span></div>
<div class='p'>
<span class='v MT24_26' data-id='MT24_26'><span class='v-num v-26'>௨௬&nbsp;</span>“ ‘கிறிஸ்து வனாந்தரத்தில் இருக்கிறார்’, என்று யாரேனும் ஒருவன் உங்களிடம் சொல்லக்கூடும். அதை நம்பி, நீங்கள் வனாந்திரத்திற்கு கிறிஸ்துவைத் தேடிச் செல்லாதீர்கள். வேறொருவன், ‘கிறிஸ்து அந்த அறையில் இருக்கிறார்’ என்று சொல்லக் கூடும். ஆனால் அதை நம்பாதீர்கள். </span>
<span class='v MT24_27' data-id='MT24_27'><span class='v-num v-27'>௨௭&nbsp;</span>மனித குமாரன் தோன்றும் பொழுது யாவரும் அவரைக் காண இயலும். வானில் தோன்றும் மின்னலைப் போல எல்லோரும் அதைப் பார்க்க இயலும். </span>
<span class='v MT24_28' data-id='MT24_28'><span class='v-num v-28'>௨௮&nbsp;</span>கழுகுகள் வட்டமிடும் இடத்தில் பிணம் இருப்பதை நீங்கள் அறிவது போல எனது வருகை நன்கு புலப்படும். </span></div>
<div class='p'>
<span class='v MT24_29' data-id='MT24_29'><span class='v-num v-29'>௨௯&nbsp;</span>“அந்த நாட்களின் துன்பம் தீர்ந்தவுடன் கீழ்க்கண்டது நடக்கும்: </span></div>
<div class='b'> &nbsp; 
<span class='v MT24_29' data-id='MT24_29'></span></div>
<div class='q'>
<span class='v MT24_29' data-id='MT24_29'>“ ‘சூரியன் இருளாக மாறும், </span></div>
<div class='q2'>
<span class='v MT24_29' data-id='MT24_29'>சந்திரன் ஒளியைக் கொடுக்காது. </span></div>
<div class='q'>
<span class='v MT24_29' data-id='MT24_29'>வானிலிருந்து நட்சத்திரங்கள் உதிரும், </span></div>
<div class='q2'>
<span class='v MT24_29' data-id='MT24_29'>வானில் அனைத்தும் மாறும்.’ <span class='rq'>ஏசாயா 13:10, 34:4</span> </span></div>
<div class='b'> &nbsp; </div>
<div class='p'>
<span class='v MT24_30' data-id='MT24_30'><span class='v-num v-30'>௩௦&nbsp;</span>“அப்பொழுது மனித குமாரனின் வருகையை அறிவிக்கும் அடையாளம் வானில் தெரியும். உலகில் உள்ள மனிதர்கள் அனைவரும் கதறுவார்கள், வானத்து மேகங்களின் மீது மனித குமாரன் வருவதைக் காண்பார்கள். மகத்தான வல்லமையுடனும் மிகுந்த மகிமையுடனும் மனிதகுமாரன் வருவார். </span>
<span class='v MT24_31' data-id='MT24_31'><span class='v-num v-31'>௩௧&nbsp;</span>அவர், ஒரு எக்காளத்தைச் சத்தமாய் ஊதி அதன் மூலம் தம் தூதர்களை எல்லாத் திசைகளுக்கும் அனுப்புவார். உலகின் எல்லா பகுதியிலிருந்தும் தேவதூதர்கள் அவரால் தேர்ந்தெடுக்கப்பட்டவர்களை ஒன்று சேர்ப்பார்கள். </span></div>
<div class='p'>
<span class='v MT24_32' data-id='MT24_32'><span class='v-num v-32'>௩௨&nbsp;</span>“அத்திமரம் நமக்கு ஒரு பாடத்தைப் போதிக்கிறது. அத்தி மரத்தின் கிளைகள் பசுமையடைந்து இலைகள் துளிர்விட்டு வளரும்பொழுது கோடை காலம் அருகில் உள்ளது என அறிகிறீர்கள். </span></div>
<div class='p'>
<span class='v MT24_33' data-id='MT24_33'><span class='v-num v-33'>௩௩&nbsp;</span>“அதே போலத்தான் நான் நடக்கப் போவதாகக் கூறிய செயல்களைப் பொறுத்தவரையிலும், அவை நடக்கும்பொழுது காலம் நெருங்கிவிட்டதை அறியலாம். </span>
<span class='v MT24_34' data-id='MT24_34'><span class='v-num v-34'>௩௪&nbsp;</span>நான் உண்மையைச் சொல்கிறேன், இன்றைய மனிதர்கள் வாழும் காலத்திலேயே அவை அனைத்தும் நடக்கும். </span>
<span class='v MT24_35' data-id='MT24_35'><span class='v-num v-35'>௩௫&nbsp;</span>உலகம் முழுவதும் வானமும் பூமியும் உள்ளாக அழியும். ஆனால் எனது வார்த்தைகள் அழியாது. </span></div>
<div class='s'>இயேசு வரும் வேளை </div>
<div class='r'>(மாற். 13:32-37; லூ. 17:26-30; 34-36) </div>
<div class='p'>
<span class='v MT24_36' data-id='MT24_36'><span class='v-num v-36'>௩௬&nbsp;</span>“அந்த நேரம் அல்லது நாள் எப்பொழுது வரும் என்பது யாருக்கும் தெரியாது. பரலோகத்திலிருக்கும் தேவ குமாரனும் தேவதூதர்களும் கூட அதை அறியமாட்டார்கள். பிதாவானவர் மட்டுமே அறிவார். </span></div>
<div class='p'>
<span class='v MT24_37' data-id='MT24_37'><span class='v-num v-37'>௩௭&nbsp;</span>“நோவாவின் காலத்தில் நடந்ததைப் போலவே, மனித குமாரன் வரும்போதும் நடக்கும். </span>
<span class='v MT24_38' data-id='MT24_38'><span class='v-num v-38'>௩௮&nbsp;</span>நோவாவின் காலத்தில் வெள்ளம் வருமுன்னர், மக்கள் குடித்துக்கொண்டும் சாப்பிட்டுக்கொண்டுமிருந்தார்கள். மக்கள் தம் பிள்ளைகளின் திருமணங்களை நடத்திக்கொண்டிருந்தார்கள். நோவா கப்பலில் ஏறுகிறவரைக்கும் மக்கள் அவற்றைச் செய்து கொண்டிருந்தார்கள். </span>
<span class='v MT24_39' data-id='MT24_39'><span class='v-num v-39'>௩௯&nbsp;</span>நடந்துகொண்டிருந்ததை அம்மக்களில் யாரும் அறிந்திருக்கவில்லை. பின்னர், வெள்ளம் வந்து அவர்கள் அனைவரையும் அழித்துப்போட்டது. </span></div>
<div class='p'>
<span class='v MT24_39' data-id='MT24_39'>“அதைப் போலவே மனிதகுமாரன் வரும்பொழுதும் நடக்கும். </span>
<span class='v MT24_40' data-id='MT24_40'><span class='v-num v-40'>௪௦&nbsp;</span>இரண்டு ஆண்கள் வயலில் வேலை செய்துகொண்டிருக்க ஒருவன் விடப்பட்டு மற்றவன் எடுத்துச்செல்லப்படுவான். </span>
<span class='v MT24_41' data-id='MT24_41'><span class='v-num v-41'>௪௧&nbsp;</span>எந்திரத்தில் மாவு அரைத்துக் கொண்டிருக்கும் பெண்கள் இருவரில், ஒருத்தி விடப்பட்டு மற்றவள் கொண்டுசெல்லப்படுவாள். </span></div>
<div class='p'>
<span class='v MT24_42' data-id='MT24_42'><span class='v-num v-42'>௪௨&nbsp;</span>“ஆகவே, எப்பொழுதும் ஆயத்தமாக இருங்கள். உங்கள் கர்த்தர் வருகிற நேரம் உங்களுக்குத் தெரியாது. </span>
<span class='v MT24_43' data-id='MT24_43'><span class='v-num v-43'>௪௩&nbsp;</span>இதை, ஞாபகம் வைத்துக் கொள்ளுங்கள், திருடன் வரும் நேரத்தை வீட்டுக்காரன் அறிந்திருந்தால், திருடனுக்காக வீட்டுக்காரன் காத்திருப்பான். மேலும் திருடன் வீட்டில் நுழையாதபடி எச்சரிக்கையுடன் இருப்பான். இதை நினைவில் கொள்ளுங்கள். </span>
<span class='v MT24_44' data-id='MT24_44'><span class='v-num v-44'>௪௪&nbsp;</span>எனவே, நீங்களும் ஆயத்தமாக இருக்கவேண்டும். நீங்கள் எதிர்பார்க்காதபொழுது மனித குமாரன் வருவார். </span></div>
<div class='s'>நல்ல வேலைக்காரரும் தீய வேலைக்காரரும் </div>
<div class='r'>(லூ. 12:41-48) </div>
<div class='p'>
<span class='v MT24_45' data-id='MT24_45'><span class='v-num v-45'>௪௫&nbsp;</span>“புத்தியுள்ள நம்பிக்கைக்குரிய வேலையாள் யார்? தன் மற்ற வேலைக்காரர்களுக்குத் தக்க நேரத்தில் உணவளிக்கும் வேலைக்காரனை எஜமானன் நம்புகிறான். எஜமானனின் நம்பிக்கைக்குரிய அவ்வேலைக்காரன் யார்? </span>
<span class='v MT24_46' data-id='MT24_46'><span class='v-num v-46'>௪௬&nbsp;</span>அவ்வேலைக்காரன் எஜமானன் வரும் நேரத்தில் தன் வேலையை சரியாகச் செய்கிறதைக் கண்டால் அவ்வேலைக்காரன் மகிழ்ச்சியடைகிறான். </span>
<span class='v MT24_47' data-id='MT24_47'><span class='v-num v-47'>௪௭&nbsp;</span>நான் உண்மையைச் சொல்கிறேன். தனக்குரிய எல்லாவற்றையும் மேற்பார்வை செய்யும் பொறுப்பையும் அந்த வேலைக்காரன் வசம் ஒப்படைப்பான். </span></div>
<div class='p'>
<span class='v MT24_48' data-id='MT24_48'><span class='v-num v-48'>௪௮&nbsp;</span>“ஆனால், அவ்வேலைக்காரன் தீய எண்ணம் கொண்டு, தன் எஜமானன் விரைவில் வரமாட்டான் என எண்ணினால் என்ன ஆகும்? </span>
<span class='v MT24_49' data-id='MT24_49'><span class='v-num v-49'>௪௯&nbsp;</span>உடன் வேலைக்காரர்களையெல்லாம் அடித்து உதைத்து எல்லா உணவையும் உண்டுவிட்டு தன்னைப் போன்றவர்களுடன் உண்டு குடிக்க முனைவான். </span>
<span class='v MT24_50' data-id='MT24_50'><span class='v-num v-50'>௫௦&nbsp;</span>அவன் எதிர்ப்பாராத நேரத்தில் எஜமானன் வருவான். </span>
<span class='v MT24_51' data-id='MT24_51'><span class='v-num v-51'>௫௧&nbsp;</span>பின்னர் அவ்வேலைக்காரனைத் தண்டிப்பான். மாயமானவர்களின் இடத்திற்கு அவனை அனுப்பி வைப்பான். அங்கே உள்ளவர்கள் கூக்குரலிட்டுக் கொண்டு வேதனையினால் பற்களைக் கடித்துக் கொண்டிருப்பார்கள். </span></div></div>
<div class='footnotes'>

</div>
<div class='footer'><div class='nav'>
<a class='prev' href='MT23.html'></a>
<a class='home' href='index.html'></a>
<a class='next' href='MT25.html'></a>
</div></div>
</body></html>
