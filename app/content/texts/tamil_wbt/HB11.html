<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக எபிரேயர் 11</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='HB.html'> எபிரேயர் ௧௧ </a>
<a class='prev' href='HB10.html'>  </a>
<a class='next' href='HB12.html'>  </a>
</div></div>
<div class='chapter section HB11 tam2008 tam HB uni_ila.sundaram-08' dir='ltr' data-id='HB11' data-nextid='HB12' data-previd='HB10' lang='ta'> 

<div class='c'>௧௧</div>
<div class='s'>விசுவாசம் </div>
<div class='p'>
<span class='v HB11_1' data-id='HB11_1'><span class='verse1 v-num v-1'>௧&nbsp;</span>நாம் நம்புகிறவற்றின் மீது கொண்டுள்ள உறுதிதான் விசுவாசம் ஆகும். நாம் கண்ணால் பார்க்காவிட்டாலும் கூட உண்மையான ஒன்றை நம்புவது தான் விசுவாசம். </span>
<span class='v HB11_2' data-id='HB11_2'><span class='v-num v-2'>௨&nbsp;</span>முன்பு வாழ்ந்தவர்களை தேவன் பெரிதும் விரும்பினார். ஏனென்றால் அவர்கள் இது போன்ற விசுவாசம் கொண்டவர்களாய் இருந்தார்கள். </span></div>
<div class='p'>
<span class='v HB11_3' data-id='HB11_3'><span class='v-num v-3'>௩&nbsp;</span>தேவன் தமது ஆணையால் இந்த முழு உலகையும் படைத்தார் என்று நாம் நம்ப விசுவாசம் உதவுகிறது. அதாவது நாம் பார்க்கின்ற பொருட்கள் எல்லாம் பார்க்கப்படாத ஒன்றால் உருவாக்கப்பட்டதை உணர்ந்துகொள்கிறோம். </span></div>
<div class='p'>
<span class='v HB11_4' data-id='HB11_4'><span class='v-num v-4'>௪&nbsp;</span>காயீனும் ஆபேலும் தேவனுக்குப் பலி கொடுத்தார்கள். ஆனால் ஆபேலின் பலி, அவனது விசுவாசம் காரணமாக உயர்வாகக் கருதப்பட்டது. தேவனும் அதையே விரும்பி ஏற்றுக்கொண்டார். ஆகவே அவனை நல்லவன் என்று அழைத்தார். அவன் இறந்து போனான். எனினும் அவன் தன் விசுவாசத்தின் வழியே இன்னும் பேசிக்கொண்டிருக்கிறான். </span></div>
<div class='p'>
<span class='v HB11_5' data-id='HB11_5'><span class='v-num v-5'>௫&nbsp;</span>ஏனோக்கு இறக்கவில்லை. இந்த பூமியில் இருந்து எடுத்துக்கொள்ளப்பட்டான். அவன் எடுத்துக்கொள்ளப்படுவதற்கு முன் தேவனுக்கு விருப்பமானவனாக இருந்தான். தேவன் அவனைத் தன்னிடம் எடுத்துக்கொண்டார். அதனால் மக்கள் அதன் பிறகு அவனைக் கண்டுகொள்ள முடியவில்லை. இது அவனது விசுவாசத்தினாலேயே ஆயிற்று. </span>
<span class='v HB11_6' data-id='HB11_6'><span class='v-num v-6'>௬&nbsp;</span>விசுவாசம் இல்லாமல் எவனும் தேவனுக்கு விருப்பமானவனாக இருக்கமுடியாது. தேவனிடத்தில் வருகிறவன் அவர் உண்மையாகவே இருக்கிறார் என நம்பிக்கை கொள்கிறான். அதோடு தம்மைத் தேடுகிறவர்களுக்குப் பலன் கொடுப்பார் என்றும் நம்பிக்கை கொள்ளவேண்டும். </span></div>
<div class='p'>
<span class='v HB11_7' data-id='HB11_7'><span class='v-num v-7'>௭&nbsp;</span>நோவா, இதுவரை அவன் காணாததைப் பற்றி தேவனால் எச்சரிக்கை செய்யப்பட்டான். ஆனால் நோவா தேவன் மீது விசுவாசமும், மரியாதையும் கொண்டிருந்தான். எனவே அவன் பெரிய கப்பலைச் செய்து தன் குடும்பத்தைக் காப்பாற்றிக்கொண்டான். தனது விசுவாசத்தின் மூலமாக இந்த உலகம் தவறானது என்பதை நோவா நிரூபித்தான். இதனால் விசுவாசத்தின் வழியாக தேவனுக்கு முன் நீதிமான்களாகக் கருதப்பட்ட சிலருள் ஒருவனானான். </span></div>
<div class='p'>
<span class='v HB11_8' data-id='HB11_8'><span class='v-num v-8'>௮&nbsp;</span>தேவன் ஆபிரகாமை அழைத்தார். அவர் வாக்களித்தப்படி ஒரு இடத்துக்குப் பயணம் போகச் சொன்னார். அவனுக்கு அந்த இடம் எங்கே உள்ளது என்று தெரியாது. எனினும் அவனுக்கு விசுவாசம் இருந்ததால், தேவனுக்குக் கீழ்ப்படிந்து அவர் சொன்னபடி பயணம் செய்தான். </span>
<span class='v HB11_9' data-id='HB11_9'><span class='v-num v-9'>௯&nbsp;</span>தேவன் தருவதாக வாக்களித்த நாட்டில் ஆபிரகாம் வாழ்ந்தான். அங்கே ஒரு பரதேசியைப் போல அலைந்தான். எனினும் அவன் விசுவாசம் வைத்திருந்தான். ஈசாக்கு, யாக்கோபு, ஆகியோரோடு கூடாரத்தில் குடியிருந்தான். அவர்களும் தேவனுடைய வாக்குறுதியைப் பெற்றார்கள். </span>
<span class='v HB11_10' data-id='HB11_10'><span class='v-num v-10'>௧௦&nbsp;</span>ஆபிரகாம், உண்மையான அஸ்திபாரம் இடப்பட்ட தேவனுடைய நகரத்துக்காகக்<span class='note' id='footnote-310'><a href='#note-310' class='key'>*</a></span> காத்திருந்தான். </span></div>
<div class='p'>
<span class='v HB11_11' data-id='HB11_11'><span class='v-num v-11'>௧௧&nbsp;</span>ஆபிரகாம் மிகவும் முதியவன். குழந்தைப் பேற்றுக்கான வாய்ப்பு இல்லாதவன். சாராளும் அப்படியே. ஆபிரகாம் தேவனிடம் விசுவாசம் வைத்ததால் அவர்களுக்குக் குழந்தை பிறந்தது. </span>
<span class='v HB11_12' data-id='HB11_12'><span class='v-num v-12'>௧௨&nbsp;</span>அவன் ஏறக்குறைய இறந்து போகின்றவனைப் போன்று இருந்தான். ஆனால் அவனிடமிருந்து முதுமைப் பருவத்தில் ஒரு பரம்பரை தோன்றி வானத்து நட்சத்திரங்களைப் போன்று விளங்கியது. கடற்கரையில் உள்ள மணலைப்போன்று ஏராளமான மக்கள் அவனிடமிருந்து வெளிப்பட்டனர். </span></div>
<div class='p'>
<span class='v HB11_13' data-id='HB11_13'><span class='v-num v-13'>௧௩&nbsp;</span>இந்த மாபெரும் மனிதர்கள் அனைவரும் இறுதிவரை தங்கள் விசுவாசத்துடனேயே வாழ்ந்தனர். இவர்கள் வாக்களிக்கப்பட்டதைப் பெற்றுக்கொள்ளாமல், வெகுதூரத்திலே அவற்றைக் கண்டு, நம்பி அணைத்துக்கொண்டனர். பூலோகத்தில் தாம் அந்நியர்களாகவும், பரதேசிகளாகவும் இருந்ததை அவர்கள் வெளிப்படையாக ஒத்துக்கொண்டனர். </span>
<span class='v HB11_14' data-id='HB11_14'><span class='v-num v-14'>௧௪&nbsp;</span>அவர்கள் தம் சொந்த தேசத்தை இன்னும் தேடிக்கொண்டிருக்கிறார்கள் என்பதையே இத்தகைய விஷயங்களைப் பேசுகிறவர்கள் உணர்த்துகிறார்கள். </span>
<span class='v HB11_15' data-id='HB11_15'><span class='v-num v-15'>௧௫&nbsp;</span>அவர்கள் தாங்கள் விட்டுவந்த நாட்டைப் பற்றி நினைத்திருந்தார்களேயானால் அவர்கள் அதற்குத் திரும்பிப் போக சமயம் கிடைத்திருக்குமே. </span>
<span class='v HB11_16' data-id='HB11_16'><span class='v-num v-16'>௧௬&nbsp;</span>ஆனால் அவர்கள் பரலோகம் என்னும் சிறப்பான நாட்டிற்குப் போகக் காத்திருக்கிறார்கள். எனவே தேவன் தன்னை அவர்களது தேவன் என்று அழைத்துக்கொள்வதில் வெட்கப்படுவதில்லை. தேவன் அவர்களுக்காக ஒரு நகரத்தை உருவாக்கியிருக்கிறார். </span></div>
<div class='p'>
<span class='v HB11_17 HB11_18' data-id='HB11_17'><span class='v-num v-17-18'>௧௭-௧௮&nbsp;</span>தேவன் ஆபிரகாமின் விசுவாசத்தை சோதித்தார். ஆபிரகாமிடம் ஈசாக்கைப் பலி கொடுக்கும்படி தேவன் சொன்னார். ஆபிரகாமும் விசுவாசத்தின் காரணமாக அந்தக் கட்டளையைப் பின்பற்றினான், ஏனென்றால் ஏற்கெனவே தேவன் ஆபிரகாமுக்கு வாக்களித்துள்ளார். “ஈசாக்கு மூலம் உன் பரம்பரை வளரும்” என்றும் கூறியுள்ளார். ஆனாலும் ஒரே மகனான அந்த ஈசாக்கைப் பலிகொடுக்க ஆபிரகாம் முன் வந்தான். </span>
<span class='v HB11_19' data-id='HB11_19'><span class='v-num v-19'>௧௯&nbsp;</span>தேவன் மக்களை மரணத்திலிருந்து எழுப்புவார் என ஆபிரகாம் நம்பினான். உண்மையில் அதுபோன்றே ஆபிரகாம் அவன் மகனைக் கொல்லாதபடி தேவன் தடுத்துவிட்டார். இதுவும் மரணத்திலிருந்து எழுப்பியது போலாயிற்று. </span></div>
<div class='p'>
<span class='v HB11_20' data-id='HB11_20'><span class='v-num v-20'>௨௦&nbsp;</span>யாக்கோபையும் ஏசாவையும் ஈசாக்கு ஆசீர்வதித்தான். ஈசாக்கு இதனை விசுவாசத்தின் அடிப்டையில் செய்தான். </span>
<span class='v HB11_21' data-id='HB11_21'><span class='v-num v-21'>௨௧&nbsp;</span>யாக்கோபு யோசேப்பின் மகன்களில் ஒவ்வொருவரையும் ஆசீர்வதித்தான். யாக்கோபு தான் இறந்துகொண்டிருக்கும்போது இதனைச் செய்தான். அவன் தனது கோலின் முனையில் சாய்ந்துகொண்டு தொழுதான். யாக்கோபு இப்படிச் செய்ததற்கும் அவனது விசுவாசமே காரணமாகும். </span></div>
<div class='p'>
<span class='v HB11_22' data-id='HB11_22'><span class='v-num v-22'>௨௨&nbsp;</span>யோசேப்பு இறந்துகொண்டிருந்த நேரத்தில் இஸ்ரவேலர்கள் எகிப்தை விட்டுப் போவதைப் பற்றி பேசினான். அவன் இதனை விசுவாசத்தால் சொன்னான். தனது சரீரத்தை என்ன செய்ய வேண்டும் என்பதைப் பற்றியும் மக்களிடம் சொன்னான். </span></div>
<div class='p'>
<span class='v HB11_23' data-id='HB11_23'><span class='v-num v-23'>௨௩&nbsp;</span>மோசே பிறந்த பிறகு, அவன் அழகாக இருந்ததை அவன் பெற்றோர்கள் கண்டு மூன்று மாத காலத்திற்கு மறைத்து வைத்தார்கள். விசுவாசத்தின் அடிப்படையிலேயே இதைச் செய்தனர். அரச கட்டளைக்குப் பயப்படாமல் இதை செய்தனர். </span></div>
<div class='p'>
<span class='v HB11_24' data-id='HB11_24'><span class='v-num v-24'>௨௪&nbsp;</span>மோசே வளர்ந்து பெரியவன் ஆனான். பார்வோனுடைய மகளின் மகன் என அழைக்கப்படுவதை மறுத்தான். </span>
<span class='v HB11_25' data-id='HB11_25'><span class='v-num v-25'>௨௫&nbsp;</span>பாவத்துக்குரிய தற்காலிக சந்தோஷத்தை அனுபவிப்பதைவிட தேவனுடய மக்களோடு துன்பத்தை அனுபவிப்பதையே அவன் தேர்ந்தெடுத்தான். </span>
<span class='v HB11_26' data-id='HB11_26'><span class='v-num v-26'>௨௬&nbsp;</span>எகிப்தின் கருவூலத்தைவிட கிறிஸ்துவுக்காகத் தாங்கிக்கொண்ட பாடுகளை மதிப்புமிக்கதாக அவன் நினைத்தான். ஏனெனில் வர இருக்கிற பலனுக்காக அவன் பார்த்திருந்தான். </span></div>
<div class='p'>
<span class='v HB11_27' data-id='HB11_27'><span class='v-num v-27'>௨௭&nbsp;</span>மோசே எகிப்திலிருந்து வெளியேறினான். தன் விசுவாசத்தின் அடிப்படையில் அப்படிச் செய்தான். அவன் அரசனின் கோபத்துக்கும் அஞ்சவில்லை. அவன் தொடர்ந்து உறுதியாக இருந்தான். ஒருவராலும் பார்க்க இயலாத தேவனை அவனால் பார்க்க முடிந்தது. </span>
<span class='v HB11_28' data-id='HB11_28'><span class='v-num v-28'>௨௮&nbsp;</span>அவன் பஸ்காவைத் தயார் செய்தான். கதவின் மீது இரத்தத்தைப் பூசினான். யூதமக்களின் முதல் ஆண் குழந்தையை மரண தூதன்<span class='note' id='footnote-311'><a href='#note-311' class='key'>†</a></span> கொல்லாதபடிக்கு இதைச் செய்தான். மோசே இதனை விசுவாசத்தோடு செய்தான். </span></div>
<div class='p'>
<span class='v HB11_29' data-id='HB11_29'><span class='v-num v-29'>௨௯&nbsp;</span>மோசே தன் மக்களை அழைத்துக்கொண்டு போனான். அப்போது செங்கடல் காய்ந்த தரையைப் போலாயிற்று. அவர்களின் விசுவாசமே இதற்குக் காரணமாகும். எகிப்தியர்களும் அவ்வாறே கடலைக் கடக்க முனைந்து அமிழ்ந்துபோனார்கள். </span></div>
<div class='p'>
<span class='v HB11_30' data-id='HB11_30'><span class='v-num v-30'>௩௦&nbsp;</span>எரிகோவின் சுவர்கள், தேவனது மக்களின் விசுவாசத்தினால் விழுந்துபோனது. அவர்கள் ஏழு நாட்கள் அந்தச் சுவர்களைச் சுற்றி வந்தனர். அப்புறம் அச்சுவர்கள் விழுந்தன. </span></div>
<div class='p'>
<span class='v HB11_31' data-id='HB11_31'><span class='v-num v-31'>௩௧&nbsp;</span>ராகாப் என்னும் விலைமாதும் இஸ்ரவேல் ஒற்றர்களை நண்பர்களைப்போல வரவேற்றாள். அவளது விசுவாசத்தின் காரணமாகக் கீழ்ப்படியாதவர்கள் கொல்லப்பட்டபோது அவள் தன் வீட்டாருடன் சேதமடையாமல் தப்பினாள். </span></div>
<div class='p'>
<span class='v HB11_32' data-id='HB11_32'><span class='v-num v-32'>௩௨&nbsp;</span>பின்னும் வேறு எடுத்துக்காட்டுகளை நான் சொல்லவேண்டுமா! கிதியோன், பாராக், சிம்சோன், யெப்தா, தாவீது, சாமுவேல் என்பவர்களையும் தீர்க்கதரிசிகளையும் குறித்து விளக்கிச் சொல்லக் காலம் போதாது. </span>
<span class='v HB11_33' data-id='HB11_33'><span class='v-num v-33'>௩௩&nbsp;</span>விசுவாசத்தாலேயே அவர்கள் அரசுகளை வெற்றிகொண்டார்கள். நீதியை வலியுறுத்தினார்கள். தேவனுடைய வாக்குறுதிகளை பெற்றுக்கொண்டார்கள். சிலர் சிங்கங்களின் வாய்களை மூடினார்கள். </span>
<span class='v HB11_34' data-id='HB11_34'><span class='v-num v-34'>௩௪&nbsp;</span>சிலர் நெருப்பின் உக்கிரத்தைக் குறைத்தார்கள். வாளின் சாவிலிருந்து தப்பினார்கள். பலவீனத்திலிருந்து அவர்கள் பலம் பெற்று அந்நியப் படைகளைத் தோற்கடித்து யுத்தத்தில் ஆற்றல்மிக்கவர்களாக இருந்தார்கள். </span>
<span class='v HB11_35' data-id='HB11_35'><span class='v-num v-35'>௩௫&nbsp;</span>இறந்துபோன தங்களுடையவர்களை பெண்கள் மீண்டும் அடைந்தார்கள். மற்றவர்கள் வாதைக்குள்ளானபோதும் விடுபட மறுத்தார்கள். மரணத்திலிருந்து ஒரு சிறந்த வாழ்விற்கென உயிரோடு எழுப்பப்படுவதற்காக இதனைச் செய்தார்கள். </span>
<span class='v HB11_36' data-id='HB11_36'><span class='v-num v-36'>௩௬&nbsp;</span>வேறு சிலர் கேலிசெய்யப்பட்டனர்; அடிக்கப்பட்டனர்; கட்டப்பட்டு சிறையில் தள்ளப்பட்டனர். </span>
<span class='v HB11_37' data-id='HB11_37'><span class='v-num v-37'>௩௭&nbsp;</span>சிலர் கல்லால் எறியப்பட்டார்கள்; வாள்களினால் இரண்டு துண்டாகக்கப்பட்டுக் கொல்லப்பட்டார்கள். சிலர் செம்மறியாட்டுத் தோலையும், வெள்ளாட்டுத் தோலையும் போர்த்துக்கொண்டு திரிந்து ஏழ்மையையும், துன்பத்தையும், கசப்புகளையும் அனுபவித்தனர். </span>
<span class='v HB11_38' data-id='HB11_38'><span class='v-num v-38'>௩௮&nbsp;</span>உலகம் அந்த உத்தமர்களுக்கு உகந்ததாக இல்லை. அவர்கள் மலைகளிலும் பாலைவனங்களிலும் அலைந்து திரிந்தனர். மலைக் குகைகளிலும் பூமியில் உள்ள பொந்துகளிலும் வாழ்ந்தார்கள். </span></div>
<div class='p'>
<span class='v HB11_39' data-id='HB11_39'><span class='v-num v-39'>௩௯&nbsp;</span>தம் விசுவாசத்தாலேயே அவர்கள் புகழப்படுகின்றனர். ஆனால் இவர்களில் எவரும் தேவனுடைய வாக்குறுதியை அடையவில்லை. </span>
<span class='v HB11_40' data-id='HB11_40'><span class='v-num v-40'>௪௦&nbsp;</span>தேவன் நமக்குச் சிறந்த சிலவற்றைத் தரத் திட்டமிட்டிருந்தார். பிறகு நம்மோடு சேர்ந்து மட்டுமே அவர்களும் முழுமைபடுத்தப்படுவார்கள். </span></div></div>
<div class='footnotes'>

<span class='footnote' id='note-310'><span class='key'>* </span><a href='#footnote-310' class='backref'>௧௧:௧௦</a> <span class='text'> <span class="fk">நகரம் </span><span class="ft">தேவனுடைய மக்கள் அவரோடு வாழும் ஆன்மீகமான நகரம். இதனைப் பரம எருசலேம் என்றும் அழைப்பர். எபி. 12:22.</span></span></span>
<span class='footnote' id='note-311'><span class='key'>† </span><a href='#footnote-311' class='backref'>௧௧:௨௮</a> <span class='text'> <span class="fk">மரண தூதன் </span><span class="ft">அழிப்பவர். எகிப்திய மக்களைத் தண்டிக்க ஒவ்வொரு வீட்டிலும் உள்ள மூத்த குழந்தையைக் கொன்று வருமாறு தேவன் அனுப்பிய தூதன். (<span class='bibleref' data-id='EX12_29'>யாத். 12:29-32</span>.)</span></span></span>
</div>
<div class='footer'><div class='nav'>
<a class='prev' href='HB10.html'></a>
<a class='home' href='index.html'></a>
<a class='next' href='HB12.html'></a>
</div></div>
</body></html>
