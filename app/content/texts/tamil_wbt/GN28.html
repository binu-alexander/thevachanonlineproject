<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக ஆதியாகமம் 28</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='GN.html'> ஆதியாகமம் 28 </a>
<a class='prev' href='GN27.html'>  </a>
<a class='next' href='GN29.html'>  </a>
</div></div>
<div class='chapter section GN28 tam2008 tam GN uni_ila.sundaram-08' dir='ltr' data-id='GN28' data-nextid='GN29' data-previd='GN27' lang='ta'> 

<div class='c'>28</div>
<div class='s'>யாக்கோபு மனைவியைத் தேடுதல் </div>
<div class='p'>
<span class='v GN28_1' data-id='GN28_1'><span class='verse1 v-num v-1'>1&nbsp;</span>ஈசாக்கு யாக்கோபை அழைத்து அவனை ஆசீர்வதித்தான். அவனுக்கு ஒரு ஆணையிட்டான். “நீ ஒரு கானானியப் பெண்ணை மனைவியாக்கக் கூடாது. </span>
<span class='v GN28_2' data-id='GN28_2'><span class='v-num v-2'>2&nbsp;</span>எனவே நீ இந்த இடத்தைவிட்டுப் பதான் ஆராமுக்குப் போ. உன் தாயின் தந்தையான பெத்துவேல் வீட்டிற்குப் போ. உன் தாயின் சகோதரனான லாபான் அங்கு வாழ்கிறான். அவனது மகள்களில் ஒருத்தியை மணந்துகொள். </span>
<span class='v GN28_3' data-id='GN28_3'><span class='v-num v-3'>3&nbsp;</span>சர்வ வல்லமையுள்ள தேவன் உன்னை ஆசீர்வதிப்பார். உனக்கு நிறைய குழந்தைகள் பிறப்பார்கள். ஒரு பெரிய தேசத்தின் தந்தையாவாய். </span>
<span class='v GN28_4' data-id='GN28_4'><span class='v-num v-4'>4&nbsp;</span>தேவன் உன்னையும் உன் குழந்தைகளையும் ஆசீர்வதிப்பார். ஆபிரகாமையும் அப்படித்தான் ஆசீர்வதித்தார். நீ வாழ்கிற நாடு உனக்குச் சொந்தமாகும். தேவன் ஆபிரகாமுக்குக் கொடுத்த நாடு இது” என்றான். </span></div>
<div class='p'>
<span class='v GN28_5' data-id='GN28_5'><span class='v-num v-5'>5&nbsp;</span>ஆகவே ஈசாக்கு யாக்கோபை பதான் ஆராமுக்கு அனுப்பி வைத்தான். யாக்கோபும் லாபானிடம் போனான். பெத்துவேல் லாபானுக்கும் ரெபெக்காளுக்கும் தந்தை. ரெபெக்காள் ஏசாவுக்கும் யாக்கோபுக்கும் தாய். </span></div>
<div class='p'>
<span class='v GN28_6' data-id='GN28_6'><span class='v-num v-6'>6&nbsp;</span>தன் தந்தை யாக்கோபை ஆசீர்வதித்ததையும் ஒரு மனைவியைத் தேட யாக்கோபை பதான் ஆராமுக்கு தன் தந்தை அனுப்பியதையும், கானானியப் பெண்களை மணந்துகொள்ளக் கூடாது என்று ஆணை இட்டதையும் ஏசா அறிந்துகொண்டான். </span>
<span class='v GN28_7' data-id='GN28_7'><span class='v-num v-7'>7&nbsp;</span>யாக்கோபு தன் தாயும், தந்தையும் சொன்னதைக் கேட்டு அதற்குக் கீழ்ப்படிந்து பதான் ஆராமுக்குப் போனதையும் அறிந்தான். </span>
<span class='v GN28_8' data-id='GN28_8'><span class='v-num v-8'>8&nbsp;</span>இதனால் ஈசாக்கு தம் பிள்ளைகள் கானானியப் பெண்களை மணந்துகொள்வதை விரும்பவில்லை என்பதையும் தெரிந்துகொண்டான். </span>
<span class='v GN28_9' data-id='GN28_9'><span class='v-num v-9'>9&nbsp;</span>அவனுக்கு ஏற்கெனவே இரண்டு மனைவியர் இருந்தனர். ஆனாலும் அவன் இஸ்மவேலிடம் போய் அவன் மகளாகிய மகலாத்தை மணந்துக்கொண்டான். இஸ்மவேல் ஆபிரகாமின் மகன். மகலாத் நெபாயோத்தின் சகோதரி. </span></div>
<div class='s'>பெத்தேல்-தேவனுடைய வீடு </div>
<div class='p'>
<span class='v GN28_10' data-id='GN28_10'><span class='v-num v-10'>10&nbsp;</span>யாக்கோபு பெயர்செபாவை விட்டு ஆரானுக்குப் போனான். </span>
<span class='v GN28_11' data-id='GN28_11'><span class='v-num v-11'>11&nbsp;</span>அவன் பயணத்தின்போது சூரியன் மறைந்தது. அன்றைய இரவு தங்கும்பொருட்டு ஒரு இடத்துக்குச் சென்றான். அங்கே ஒரு கல்லை எடுத்து அதை தலைக்கு வைத்துக்கொண்டு படுத்தான். </span>
<span class='v GN28_12' data-id='GN28_12'><span class='v-num v-12'>12&nbsp;</span>யாக்கோபு ஒரு கனவு கண்டான். கனவில் வானத்தைத் தொடும் அளவுக்கு உயரமாய் இருந்த ஒரு ஏணியைக் கண்டான். தேவதூதர்கள் அதில் ஏறி மேலும் கீழும் வந்து போய்க்கொண்டிருந்தனர். </span>
<span class='v GN28_13' data-id='GN28_13'><span class='v-num v-13'>13&nbsp;</span>கர்த்தர் ஏணியின் அருகில் நின்றுகொண்டிருப்பதையும் கண்டான். கர்த்தர், “நானே தேவன். உன் தாத்தாவான ஆபிரகாமுக்கும் நானே தேவன். நான் ஈசாக்குக்கும் தேவன். இப்போது நீ படுத்திருக்கிற பூமியையே உனக்குக் கொடுப்பேன். இது உனக்கும் உன் பிள்ளைகளுக்கும் உரியதாகும். </span>
<span class='v GN28_14' data-id='GN28_14'><span class='v-num v-14'>14&nbsp;</span>உனக்கு எண்ணிறந்த சந்ததிகள் உருவாகுவார்கள். பூமியில் உள்ள தூளைப்போன்று அவர்கள் எண்ணிக்கையில் நிறைந்திருப்பார்கள். அவர்கள் கிழக்கிலும் மேற்கிலுமாக வடக்கிலும் தெற்கிலுமாகப் பரவுவார்கள். உன்னாலும் உன் சந்ததிகளாலும் உலகிலுள்ள குடும்பங்கள் எல்லாம் ஆசீர்வதிக்கப்படும். </span></div>
<div class='p'>
<span class='v GN28_15' data-id='GN28_15'><span class='v-num v-15'>15&nbsp;</span>“நான் உன்னோடு இருக்கிறேன். நீ போகிற ஒவ்வொரு இடத்திலும் உன்னைக் காப்பாற்றுவேன். நான் மீண்டும் உன்னை இங்கே கொண்டுவருவேன். எனது வாக்குறுதியை முடிக்கும்வரை உன்னை விட்டு விலகமாட்டேன்” என்றார். </span></div>
<div class='p'>
<span class='v GN28_16' data-id='GN28_16'><span class='v-num v-16'>16&nbsp;</span>உடனே யாக்கோபு தனது தூக்கத்திலிருந்து எழுந்தான். “கர்த்தர் இங்கேதான் இருக்கிறார் என்பதைத் தெரிந்துகொண்டேன். நான் தூங்கும்வரை இதை அறிந்துகொள்ளவில்லை” என்றான். </span></div>
<div class='p'>
<span class='v GN28_17' data-id='GN28_17'><span class='v-num v-17'>17&nbsp;</span>அவனுக்கு பயம் வந்தது, “இது மிகச் சிறந்த இடம். இது தேவனுடைய வீடு, பரலோகத்தின் வாசல்” என்றான். </span></div>
<div class='p'>
<span class='v GN28_18' data-id='GN28_18'><span class='v-num v-18'>18&nbsp;</span>யாக்கோபு அதிகாலையில் எழுந்ததும் தலைக்கு வைத்துப்படுத்த கல்லை நிமிர்த்தி வைத்து, அதன்மேல் எண்ணெய் ஊற்றினான். இவ்வாறு அவன் அந்தக் கல்லை நினைவுச் சின்னமாக ஆக்கினான். </span>
<span class='v GN28_19' data-id='GN28_19'><span class='v-num v-19'>19&nbsp;</span>இந்த நகரத்தின் பெயர் லூஸ். ஆனால் யாக்கோபு அதற்குப் பெத்தேல் என்று பெயரிட்டான். </span></div>
<div class='p'>
<span class='v GN28_20' data-id='GN28_20'><span class='v-num v-20'>20&nbsp;</span>பின் யாக்கோபு: “தேவன் என்னோடு இருந்து, எங்கு போனாலும் என்னைத் தேவன் காப்பாற்று வாரானால், உண்ண உணவும் அணிய ஆடையும் தேவன் கொடுப்பாரானால், </span>
<span class='v GN28_21' data-id='GN28_21'><span class='v-num v-21'>21&nbsp;</span>என் தந்தையின் இடத்துக்குச் சமாதானத்தோடு திரும்புவேனேயானால், தேவன் இதையெல்லாம் செய்வாரானால், கர்த்தர் என் தேவனாயிருப்பார். </span>
<span class='v GN28_22' data-id='GN28_22'><span class='v-num v-22'>22&nbsp;</span>இந்த இடத்தில் இக்கல்லை ஞாபகார்த்தக் கல்லாக நிறுத்துவேன். தேவனுக்கான பரிசுத்த இடம் இது என்று அடையாளம் காட்டும். தேவன் எனக்குக் கொடுக்கும் அனைத்திலும் பத்தில் ஒரு பங்கை அவருக்கே கொடுப்பேன்” என்று பொருத்தனை செய்தான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='GN27.html'></a>
<a class='home' href='index.html'></a>
<a class='next' href='GN29.html'></a>
</div></div>
</body></html>
