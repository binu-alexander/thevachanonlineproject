<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக ஆதியாகமம் 45</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='GN.html'> ஆதியாகமம் ௪௫ </a>
<a class='prev' href='GN44.html'> &#9664; </a>
<a class='next' href='GN46.html'> &#9654; </a>
</div></div>
<div class='chapter section GN45 tam2008 tam GN uni_ila.sundaram-08' dir='ltr' data-id='GN45' data-nextid='GN46' data-previd='GN44' lang='ta'> 

<div class='c'>௪௫</div>
<div class='s'>தான் யாரென்று யோசேப்பு சொல்கிறான் </div>
<div class='p'>
<span class='v GN45_1' data-id='GN45_1'><span class='verse1 v-num v-1'>௧&nbsp;</span>யோசேப்பு அதிக நேரம் தன்னைக் கட்டுப்படுத்திக்கொள்ள முடியவில்லை. அங்கிருந்தவர்களின் முன்னால் அவன் உள்ளம் உடைந்து கண்ணீர் சிந்தினான். யோசேப்பு “எல்லோரையும் வெளியே போகச்சொல்” என்று கட்டளையிட்டான். அனைவரும் வெளியேறினர். அச்சகோதரர்கள் மட்டுமே அங்கிருந்தார்கள். பிறகு அவன் தன்னை யாரென்று சொன்னான். </span>
<span class='v GN45_2' data-id='GN45_2'><span class='v-num v-2'>௨&nbsp;</span>யோசேப்பு தொடர்ந்து அழுதான். அந்த வீட்டில் உள்ள எகிப்தியர்கள் அனைவரும் அதைக் கேட்டனர். </span>
<span class='v GN45_3' data-id='GN45_3'><span class='v-num v-3'>௩&nbsp;</span>யோசேப்பு தனது சகோதரர்களிடம், “நான் உங்களின் சகோதரன் யோசேப்பு. என் தந்தை உயிரோடு நலமாக இருக்கிறாரா?” என்று கேட்டான். சகோதரர்கள் அவனுக்குப் பதில் சொல்லவில்லை. அவர்கள் குழப்பமும் பயமும் கொண்டனர். </span></div>
<div class='p'>
<span class='v GN45_4' data-id='GN45_4'><span class='v-num v-4'>௪&nbsp;</span>யோசேப்பு மீண்டும், “என்னருகே வாருங்கள். கெஞ்சி கேட்கிறேன், வாருங்கள்” என்றான். சகோதரர்கள் அவனருகே வந்தனர். அவர்களிடம், “நான் உங்கள் சகோதரன் யோசேப்பு. எகிப்திய வியாபாரிகளிடம் உங்களால் விற்கப்பட்டவன். </span>
<span class='v GN45_5' data-id='GN45_5'><span class='v-num v-5'>௫&nbsp;</span>இப்போது அதற்காக வருத்தப்படாதீர்கள். நீங்கள் செய்தவற்றுக்காக உங்களையே கோபித்துக்கொள்ளாதீர்கள். இங்கே நான் வரவேண்டும் என்பது தேவனின் திட்டம். உங்கள் வாழ்க்கையைக் காப்பாற்றவே இங்கே இருக்கிறேன். </span>
<span class='v GN45_6' data-id='GN45_6'><span class='v-num v-6'>௬&nbsp;</span>இந்தப் பஞ்சம் இரண்டு ஆண்டுகளாக இருக்கின்றன. இன்னும் ஐந்து ஆண்டுகள் இருக்கும். </span>
<span class='v GN45_7' data-id='GN45_7'><span class='v-num v-7'>௭&nbsp;</span>ஆகவே தேவன் என்னை உங்களுக்கு முன்னதாக அனுப்பி இருக்கிறார். அதனால் உங்களை காப்பாற்றமுடியும். </span>
<span class='v GN45_8' data-id='GN45_8'><span class='v-num v-8'>௮&nbsp;</span>என்னை இங்கே அனுப்பியது உங்களது தவறு அல்ல. இது தேவனின் திட்டம். பார்வோன் மன்னருக்கே தந்தை போன்று நான் இங்கே இருக்கிறேன். நான் அரண்மனைக்கும் இந்த நாட்டிற்கும் ஆளுநராக இருக்கிறேன்” என்றான். </span></div>
<div class='s'>இஸ்ரவேல் எகிப்திற்கு அழைக்கப்படுதல் </div>
<div class='p'>
<span class='v GN45_9' data-id='GN45_9'><span class='v-num v-9'>௯&nbsp;</span>யோசேப்பு அவர்களிடம், “வேகமாக என் தந்தையிடம் போங்கள். அவரது மகன் யோசேப்பு இந்தச் செய்தியை அனுப்பியதாகக் கூறுங்கள்: ‘தேவன் என்னை எகிப்தின் ஆளுநராக ஆக்கினார். எனவே என்னிடம் வாருங்கள். காத்திருக்க வேண்டாம். இப்போதே வாருங்கள். </span>
<span class='v GN45_10' data-id='GN45_10'><span class='v-num v-10'>௧௦&nbsp;</span>என்னருகில் கோசேன் நிலப்பகுதியில் வாழலாம். நீங்களும், உங்கள் பிள்ளைகளும், பேரப்பிள்ளைகளும், மிருகங்களும் இங்கே வரவேற்கப்படுகிறீர்கள். </span>
<span class='v GN45_11' data-id='GN45_11'><span class='v-num v-11'>௧௧&nbsp;</span>இனிவரும் ஐந்தாண்டு பஞ்சத்திலும் உங்கள் அனைவரையும் பாதுகாத்துக்கொள்வேன். எனவே, நீங்களும் உங்கள் குடும்பமும் உங்களுக்குரிய எதையும் இழக்கமாட்டீர்கள்’ என்று கூறுங்கள்” என்றான். </span></div>
<div class='b'> &nbsp; </div>
<div class='p'>
<span class='v GN45_12' data-id='GN45_12'><span class='v-num v-12'>௧௨&nbsp;</span>யோசேப்பு தன் சகோதரர்களிடம், “நன்றாக உறுதி செய்துகொள்ளுங்கள். நான் தான் யோசேப்பு. உங்கள் சகோதரனாகிய எனது வாய்தான் பேசுகிறது என்பதை நீங்களும் பென்யமீனும் கண்களால் காண்கிறீர்கள். </span>
<span class='v GN45_13' data-id='GN45_13'><span class='v-num v-13'>௧௩&nbsp;</span>எகிப்திலே எனக்குள்ள மரியாதையையும் இங்கே நீங்கள் பார்க்கின்றவற்றையும் தந்தையிடம் சொல்லுங்கள். வேகமாகப் போய் தந்தையை அழைத்து வாருங்கள்” என்று சொன்னான். </span>
<span class='v GN45_14' data-id='GN45_14'><span class='v-num v-14'>௧௪&nbsp;</span>பிறகு தன் தம்பி பென்யமீனை அணைத்துக்கொண்டான். இருவரும் அழுதார்கள். </span>
<span class='v GN45_15' data-id='GN45_15'><span class='v-num v-15'>௧௫&nbsp;</span>பிறகு அவன் சகோதரர்கள் அனைவரையும் முத்தமிட்டான். அவர்களுக்காக அழுதான். இதற்குப் பிறகு அவர்கள் அவனோடு பேசத் தொடங்கினார்கள். </span></div>
<div class='p'>
<span class='v GN45_16' data-id='GN45_16'><span class='v-num v-16'>௧௬&nbsp;</span>யோசேப்பின் சகோதரர்கள் வந்த செய்தியை பார்வோன் அறிந்துகொண்டான். பார்வோன் அரண்மனை முழுக்க அச்செய்தி பரவியது. அரசனும் அவனது வேலைக்காரர்களும் மகிழ்ச்சியடைந்தனர். </span>
<span class='v GN45_17' data-id='GN45_17'><span class='v-num v-17'>௧௭&nbsp;</span>அரசன் யோசேப்பிடம் வந்து, “உங்கள் சகோதரர்களுக்குத் தேவையான உணவுப் பொருட்களை எடுத்துக்கொண்டு கானான் பகுதிக்குப் போகட்டும். </span>
<span class='v GN45_18' data-id='GN45_18'><span class='v-num v-18'>௧௮&nbsp;</span>உனது குடும்பத்தையும் தந்தையையும் என்னிடம் அழைத்து வருமாறு கூறு. உங்களுக்கு வாழ நல்ல நிலத்தைக் கொடுக்கிறேன். இங்குள்ள சிறந்த உணவை அவர்கள் உண்ணலாம்” என்றான். </span>
<span class='v GN45_19' data-id='GN45_19'><span class='v-num v-19'>௧௯&nbsp;</span>“அதோடு இங்குள்ள சிறந்த வண்டிகளை உன் சகோதரர்களுக்கு கொடு. அவர்கள் கானான் பகுதிக்குச் சென்று உன் தந்தையையும், பெண்களையும், குழந்தைகளையும் ஏற்றிக்கொண்டு வரட்டும். </span>
<span class='v GN45_20' data-id='GN45_20'><span class='v-num v-20'>௨௦&nbsp;</span>அங்கிருந்து எல்லாவற்றையும் எடுத்துக்கொண்டு வருவதைக் குறித்துக் கவலைகொள்ள வேண்டாம். எகிப்திலுள்ளவற்றில் சிறந்தவற்றை அவர்களுக்குக் கொடுக்கலாம்” என்றான். </span></div>
<div class='p'>
<span class='v GN45_21' data-id='GN45_21'><span class='v-num v-21'>௨௧&nbsp;</span>எனவே இஸ்ரவேலின் பிள்ளைகளும் அவ்வாறே செய்தனர். பார்வோன் மன்னன் சொன்னது போல் நல்ல வண்டிகளையும், பயணத்திற்கு வேண்டிய உணவையும் யோசேப்பு கொடுத்து அனுப்பினான். </span>
<span class='v GN45_22' data-id='GN45_22'><span class='v-num v-22'>௨௨&nbsp;</span>சகோதரர் அனைவருக்கும் யோசேப்பு அழகான ஆடைகளைக் கொடுத்தான். ஆனால் யோசேப்பு பென்யமீனுக்கு மட்டும் ஐந்து ஜோடி ஆடைகளையும், 300 வெள்ளிக் காசுகளையும் கொடுத்தான். </span>
<span class='v GN45_23' data-id='GN45_23'><span class='v-num v-23'>௨௩&nbsp;</span>யோசேப்பு தன் தந்தைக்கும் அன்பளிப்புகளைக் கொடுத்து அனுப்பினான். 10 கழுதைகள் சுமக்குமளவு எகிப்திலுள்ள சிறந்த பொருட்களையெல்லாம் கொடுத்தான். 10 பெண் கழுதைகள் சுமக்கும்படி உணவுப் பொருட்களும், ரொட்டியும் பிற பொருட்களும் தன் தந்தையார் திரும்பிவரும் பயணத்திற்குப் பயன்பட கொடுத்தான். </span>
<span class='v GN45_24' data-id='GN45_24'><span class='v-num v-24'>௨௪&nbsp;</span>பிறகு சகோதரர்களை அனுப்பினான். அவர்கள் பிரிந்து போகும்போது “நேராக வீட்டிற்குப் போங்கள், வழியில் சண்டை போடாதீர்கள்” என்றான். </span></div>
<div class='p'>
<span class='v GN45_25' data-id='GN45_25'><span class='v-num v-25'>௨௫&nbsp;</span>எனவே, சகோதரர்கள் எகிப்தை விட்டு கானான் பகுதிக்குத் தந்தையிடம் போனார்கள். </span>
<span class='v GN45_26' data-id='GN45_26'><span class='v-num v-26'>௨௬&nbsp;</span>அவர்கள் அவரிடம், “யோசேப்பு உயிரோடு இருக்கிறான் அவன் எகிப்து நாடு முழுவதிற்கும் ஆளுநராக இருக்கிறான்” என்றனர். </span></div>
<div class='p'>
<span class='v GN45_26' data-id='GN45_26'>இந்தச் செய்தியைக் கேட்டதும் யாக்கோபு புரியாமலிருந்தான். முதலில் அவனால் நம்ப முடியவில்லை. </span>
<span class='v GN45_27' data-id='GN45_27'><span class='v-num v-27'>௨௭&nbsp;</span>ஆனால் அவர்கள் யோசேப்பு சொன்னதை எல்லாம் சொன்னார்கள். தன்னை அழைத்துப் போவதற்காக யோசேப்பு அனுப்பியிருந்த வண்டிகளையெல்லாம் பார்த்தான். பிறகு யாக்கோபு புத்துணர்வு பெற்று மிக்க சந்தோஷமடைந்தான். </span>
<span class='v GN45_28' data-id='GN45_28'><span class='v-num v-28'>௨௮&nbsp;</span>“இப்போது உங்களை நம்புகிறேன், என் மகன் யோசேப்பு இன்னும் உயிரோடு இருக்கிறான். மரிப்பதற்கு முன்னால் அவனைப் பார்க்கப் போவேன்” என்று இஸ்ரவேல் கூறினான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='GN44.html'>&#9664;</a>
<a class='home' href='index.html'>&#9776;</a>
<a class='next' href='GN46.html'>&#9654;</a>
</div></div>
</body></html>
