<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 தீமோத்தேயு 2</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='T1.html'> 1 தீமோத்தேயு ௨ </a>
<a class='prev' href='T11.html'> &#9664; </a>
<a class='next' href='T13.html'> &#9654; </a>
</div></div>
<div class='chapter section T12 tam2008 tam T1 uni_ila.sundaram-08' dir='ltr' data-id='T12' data-nextid='T13' data-previd='T11' lang='ta'> 

<div class='c'>௨</div>
<div class='s'>ஆணுக்கும் பெண்ணுக்கும் சில விதிமுறைகள் </div>
<div class='p'>
<span class='v T12_1' data-id='T12_1'><span class='verse1 v-num v-1'>௧&nbsp;</span>எல்லாருக்குமாக பிரார்த்தனை செய்யுங்கள் என்று முதலில் உங்களைக் கேட்டுக்கொள்கிறேன். எல்லாரையும் பற்றி தேவனிடம் பேசுங்கள். அவர்களுக்குத் தேவையானவற்றைப்பற்றிக் கேளுங்கள். அவரிடம் நன்றியுணர்வுடன் இருங்கள். </span>
<span class='v T12_2' data-id='T12_2'><span class='v-num v-2'>௨&nbsp;</span>அரசர்களுக்காகவும், அதிகாரம் உள்ளவர்களுக்காகவும் நீங்கள் பிரார்த்தனை செய்ய வேண்டும். முழுக்க முழுக்க சேவையும், தேவனைக் குறித்த மரியாதையும் அமைதியும் சமாதானமும் உள்ள வாழ்வை நாம் பெறும்பொருட்டு அத்தலைவர்களுக்காகப் பிரார்த்தனை செய்யுங்கள். </span>
<span class='v T12_3' data-id='T12_3'><span class='v-num v-3'>௩&nbsp;</span>இது நன்று. நம் மீட்பரான தேவனுக்கு இது மிகவும் விருப்பமானது. </span></div>
<div class='p'>
<span class='v T12_4' data-id='T12_4'><span class='v-num v-4'>௪&nbsp;</span>அனைத்து மக்களும் மீட்கப்பட வேண்டும் என்று தேவன் விரும்புகிறார். அனைத்து மக்களும் உண்மையை அறிந்துகொள்ள வேண்டும் என்றும் தேவன் ஆசைப்படுகிறார். </span>
<span class='v T12_5' data-id='T12_5'><span class='v-num v-5'>௫&nbsp;</span>ஒரே ஒரு தேவனே இருக்கிறார். மனிதர்கள் தேவனை அடைவதற்கும் ஒரே ஒரு வழிதான் உள்ளது. அவ்வழி மனிதனாகப் பிறந்த கிறிஸ்துவாகிய இயேசுவின் மூலம் உருவாகிறது. </span>
<span class='v T12_6' data-id='T12_6'><span class='v-num v-6'>௬&nbsp;</span>அனைத்து மக்களின் பாவங்களுக்காகவும் அவர் தன்னையே தந்துவிட்டார். தேவன் எல்லாரையும் மீட்க விரும்புகிறார் என்பதற்கு இயேசுவே சாட்சி. அவர் சரியான நேரத்தில் வந்தார். </span>
<span class='v T12_7' data-id='T12_7'><span class='v-num v-7'>௭&nbsp;</span>அதனால்தான் நற்செய்தியைப் பரப்புவதற்காக, நான் தேர்ந்தெடுக்கப்பட்டேன். அதனால் தான் நான் அப்போஸ்தலானாகவும் தேர்ந்தெடுக்கப்பட்டேன். (நான் உண்மையைத் தான் சொல்கிறேன். பொய் சொல்லவில்லை) யூதர் அல்லாதவர்களுக்கான போதகராகத் தேர்ந்தெடுக்கப்பட்டேன். நான் அவர்கள் விசுவாசம் கொள்ளவும், உண்மையை அறிந்துகொள்ளவும் போதிக்கிறேன். </span></div>
<div class='s'>ஆணுக்கும் பெண்ணுக்கும் விசேஷ விதிமுறைகள் </div>
<div class='p'>
<span class='v T12_8' data-id='T12_8'><span class='v-num v-8'>௮&nbsp;</span>ஆண்கள் எல்லா இடத்திலும் பிரார்த்திக்க வேண்டும் என்று விரும்புகிறேன். கைகளை உயர்த்தி ஜெபம் செய்யும் இவர்கள் தூய்மையானவர்களாக இருக்கவேண்டும். இவர்கள் கோபமும், தர்க்கமும் இல்லாதவர்களாக இருக்க வேண்டும். </span></div>
<div class='p'>
<span class='v T12_9' data-id='T12_9'><span class='v-num v-9'>௯&nbsp;</span>பெண்கள் தமக்குப் பொருத்தமான ஆடைகளை அணியவேண்டுமென்று விரும்புகிறேன். மரியாதைக்குரிய விதத்தில் அவர்கள் ஆடைகள் இருக்கவேண்டும். எளிமையாகவும், சரியான சிந்தனை உடையவர்களாகவும் அவர்கள் இருக்க வேண்டும். அவர்கள் நவநாகரீகமான தலையலங்காரமும், பொன், முத்து நகையலங்காரங்களும், விலையுயர்ந்த ஆடை அலங்காரங்களும் இல்லாமல் இருப்பார்களாக. </span>
<span class='v T12_10' data-id='T12_10'><span class='v-num v-10'>௧௦&nbsp;</span>ஆனால், அவர்கள் அழகானவர்களாகத் தோன்ற நற்செயல்களைச் செய்ய வேண்டும். தேவனை வழிபடுகிற பெண்கள் அவ்விதத்திலேயே தங்களை அலங்கரித்துக்கொள்ள வேண்டும். </span></div>
<div class='p'>
<span class='v T12_11' data-id='T12_11'><span class='v-num v-11'>௧௧&nbsp;</span>பெண்கள் எல்லாவற்றிலும் அடக்கம் உடையவராய் இருந்து அமைதியோடு கற்றுக்கொள்ள வேண்டும். </span>
<span class='v T12_12' data-id='T12_12'><span class='v-num v-12'>௧௨&nbsp;</span>ஆணுக்கு ஒரு பெண் கற்பிக்க நான் ஒத்துக்கொள்ளமாட்டேன். அதோடு ஆண் மீது ஒரு பெண் அதிகாரம் செலுத்தவும் நான் ஒத்துக்கொள்ளமாட்டேன். பெண்கள் தொடர்ந்து எப்போதும் அமைதியாக இருக்கவேண்டும். </span>
<span class='v T12_13' data-id='T12_13'><span class='v-num v-13'>௧௩&nbsp;</span>ஏனெனில் ஆதாமே முதலில் படைக்கப்பட்டான். ஏவாள் பிறகு தான் படைக்கப்பட்டாள். </span>
<span class='v T12_14' data-id='T12_14'><span class='v-num v-14'>௧௪&nbsp;</span>அதோடு, சாத்தானின் தந்திரத்துக்குள் ஆதாம் அகப்படவில்லை. பெண் தான் முதலில் தந்திரத்துக்குள் சிக்கி பாவியானாள். </span>
<span class='v T12_15' data-id='T12_15'><span class='v-num v-15'>௧௫&nbsp;</span>தொடர்ந்து விசுவாசமும் அன்பும் புனிதமும் கொண்டு நல்ல வழியில் கட்டுப்பாட்டோடு பெண்கள் நடந்துகொண்டால், அவர்கள் தம் பிள்ளைப் பேற்றின் மூலம் இரட்சிக்கப்படுவார்கள். </span></div></div>
<div class='footnotes'>

</div>
<div class='footer'><div class='nav'>
<a class='prev' href='T11.html'>&#9664;</a>
<a class='home' href='index.html'>&#9776;</a>
<a class='next' href='T13.html'>&#9654;</a>
</div></div>
</body></html>
