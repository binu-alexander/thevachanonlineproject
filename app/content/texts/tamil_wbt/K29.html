<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 2 இராஜாக்கள் 9</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='K2.html'> 2 இராஜாக்கள் 9 </a>
<a class='prev' href='K28.html'>  </a>
<a class='next' href='K210.html'>  </a>
</div></div>
<div class='chapter section K29 tam2008 tam K2 uni_ila.sundaram-08' dir='ltr' data-id='K29' data-nextid='K210' data-previd='K28' lang='ta'> 

<div class='c'>9</div>
<div class='s'>யெகூவை அபிஷேகம் செய்யும்படி எலிசா இளம் தீர்க்கதரிசிக்கு சொல்கிறான் </div>
<div class='p'>
<span class='v K29_1' data-id='K29_1'><span class='verse1 v-num v-1'>1&nbsp;</span>தீர்க்கதரிசிகளின் குழுவிலிருந்து தீர்க்கதரிசியான எலிசா ஒருவனை அழைத்தான். அவனிடம், “புறப்படத் தயாராகு. இச்சிறிய குப்பியில் உள்ள எண்ணெயை உன் கையில் எடுத்துக்கொண்டு ராமோத் கீலே யாத்துக்குப் போ! </span>
<span class='v K29_2' data-id='K29_2'><span class='v-num v-2'>2&nbsp;</span>நீ அங்கு போனதும், நிம்சியின் மகனான யோசபாத்தின் குமாரன் யெகூவைக் கண்டுபிடி. அவன் வீட்டிற்குள் போ. அவனது சகோதரர்களிடமிருந்து அழைத்து உள் அறைக்குப் போ. </span>
<span class='v K29_3' data-id='K29_3'><span class='v-num v-3'>3&nbsp;</span>இந்த சிறிய எண்ணெய்க் குப்பியை எடுத்துக்கொண்டு எண்ணெயை அவன் தலையில் ஊற்றி, ‘இது கர்த்தர் சொன்னது: உன்னை இஸ்ரவேலுக்கு அரசன் ஆக்குகிறேன்’ என்று சொல். பிறகு கதவைத் திறந்துக்கொண்டு ஓடிவந்துவிடு. அங்கே தங்காதே” என்றான். </span></div>
<div class='p'>
<span class='v K29_4' data-id='K29_4'><span class='v-num v-4'>4&nbsp;</span>எனவே இந்த இளம் தீர்க்கதரிசி, ராமோத் கிலேயாத்திற்குச் சென்றான். </span>
<span class='v K29_5' data-id='K29_5'><span class='v-num v-5'>5&nbsp;</span>அவன் அங்கு நுழைந்ததும், படைத் தளபதி உட்கார்ந்திருப்பதைப் பார்த்தான். இவன் அவனிடம், “தலைவரே, உங்களுக்காக என்னிடம் ஒரு செய்தி உண்டு” என்றான். </span></div>
<div class='p'>
<span class='v K29_5' data-id='K29_5'>அதற்கு யெகூ, “இங்கு இருக்கிற அனைவரிலும் உமது செய்தி யாருக்குரியது?” என்று கேட்டான். </span></div>
<div class='p'>
<span class='v K29_5' data-id='K29_5'>உடனே இளம் தீர்க்கதரிசி, “இந்த செய்தி உங்களுக்குரியதுதான் தளபதியே” என்றான். </span></div>
<div class='p'>
<span class='v K29_6' data-id='K29_6'><span class='v-num v-6'>6&nbsp;</span>யெகூ எழுந்து வீட்டிற்குள் சென்றான். இளம் தீர்க்கதரிசி அவனது தலையில் எண்ணெயை ஊற்றி, “இஸ்ரவேலின் தேவனாகிய கர்த்தர் சொன்னதைக் கூறுகிறேன்: ‘நான் உன்னை இஸ்ரவேலில் கர்த்தருடைய ஜனங்களின் மேல் அரசனாக அபிஷேகம் செய்கிறேன். </span>
<span class='v K29_7' data-id='K29_7'><span class='v-num v-7'>7&nbsp;</span>நீ உனது அரசனான ஆகாபின் குடும்பத்தை அழிக்கவேண்டும். இதன் மூலம், எனது வேலைக்காரர்களான தீர்க்கதரிசிகளின் இரத்தப் பழியையும் கர்த்தருடைய மரித்துப்போன சகல தொண்டர்களின் இரத்தப்பழியையும் யேசபேலின் கையிலே வாங்குவேன். </span>
<span class='v K29_8' data-id='K29_8'><span class='v-num v-8'>8&nbsp;</span>ஆகையால், ஆகாபின் குடும்பத்திலுள்ள அனைவரும் மரிப்பார்கள். ஆகாப் குடும்பத்திலுள்ள எந்த ஆண் குழந்தையையும் உயிரோடு விடமாட்டேன். அந்த ஆண் அடிமையாக இருந்தாலும் சரி அல்லது இஸ்ரவேலில் சுதந்திரமுள்ள ஆளாக இருந்தாலும் சரியே. </span>
<span class='v K29_9' data-id='K29_9'><span class='v-num v-9'>9&nbsp;</span>நான் ஆகாபின் குடும்பத்தை நேபாத்தின் மகனான யெரொபெயாமின் குடும்பத்தைப் போலவும் அகியாவின் மகனான பாஷாவின் குடும்பத்தைப் போலவும் அழிப்பேன். </span>
<span class='v K29_10' data-id='K29_10'><span class='v-num v-10'>10&nbsp;</span>நாய்கள், யெஸ்ரயேல் பகுதியில் யேசபேலை தின்னும். அவள் அடக்கம் செய்யப்படமாட்டாள்’ ” என்றான். </span></div>
<div class='p'>
<span class='v K29_10' data-id='K29_10'>பிறகு அந்த இளம் தீர்க்கதரிசி கதவைத் திறந்துக் கொண்டு வெளியே ஓடிவிட்டான். </span></div>
<div class='s'>யெகூவை அரசனாக வேலைக்காரர்கள் அறிவிக்கிறார்கள் </div>
<div class='p'>
<span class='v K29_11' data-id='K29_11'><span class='v-num v-11'>11&nbsp;</span>அரசனின் வேலைக்காரர்கள் (அதிகாரிகள்) இருந்த இடத்திற்கு யெகூ போனான். அந்த அதிகாரிகளில் ஒருவன், “எல்லாம் சரியாக உள்ளதா? ஏன் அந்தப் பைத்தியக்காரன் உன்னிடம் வந்தான்” என்று கேட்டான். </span></div>
<div class='p'>
<span class='v K29_11' data-id='K29_11'>யெகூ வேலைக்காரர்களிடம், “உங்களுக்கு அவனையும் அவனது பைத்தியகாரத்தனச் செயலையும் தெரியுமே” என்றான். </span></div>
<div class='p'>
<span class='v K29_12' data-id='K29_12'><span class='v-num v-12'>12&nbsp;</span>அதற்கு அதிகாரிகள், “இல்லை! உண்மையைச் சொல். அவன் என்ன சொன்னான்?” என்று கேட்க, யெகூ இளந்தீர்க்கதரிசி சொன்னதைக் கூறினான்: “அவன் என்னிடம், ‘கர்த்தர் சொன்னதாவது: நான் உன்னை இஸ்ரவேலின் அரசனாக அபிஷேகம் செய்கிறேன்’ என்றான்” என்று சொன்னான். </span></div>
<div class='p'>
<span class='v K29_13' data-id='K29_13'><span class='v-num v-13'>13&nbsp;</span>உடனே ஒவ்வொரு அதிகாரியும் தனது ஆடையைப் படிகளின் மேல் விரித்தனர். எக்காளத்தை ஊதி, “யெகூ அரசன் ஆனான்!” என்று அறிவித்தனர். </span></div>
<div class='s'>யெகூ யெஸ்ரயேலுக்குச் சென்றது </div>
<div class='p'>
<span class='v K29_14' data-id='K29_14'><span class='v-num v-14'>14&nbsp;</span>எனவே நிம்சியின் மகன் யோசபாத்தின் மகனான யெகூ யோராமுக்கு எதிராகச் சூழ்ச்சி செய்தான். </span></div>
<div class='p'>
<span class='v K29_14' data-id='K29_14'>அப்போது, யோராமும் இஸ்ரவேலரும் சேர்ந்து ஆராமின் அரசனான ஆசகேலிடமிருந்து ராமோத் கீலேயாத்தை பாதுகாக்க முயன்றனர். </span>
<span class='v K29_15' data-id='K29_15'><span class='v-num v-15'>15&nbsp;</span>யோராம் அரசன் ஆசகேலுக்கு எதிராகப் போரிட்டான். ஆனால் ஆராமிய வீரர்கள் யோராமைக் காயப்படுத்தினார்கள். அவனும் குணப்படுத்திக்கொள்ள யெஸ்ரயேலுக்குப் போனான். </span></div>
<div class='p'>
<span class='v K29_15' data-id='K29_15'>எனவே யெகூ, அதிகாரிகளிடம, “என்னை நீங்கள் புதிய அரசனாக ஏற்றுக்கொள்வதானால் நகரத்திலிருந்து எவரும் தப்பித்துப் போய் இந்தச் செய்தியை யெஸ்ரயேலின் சொல்லாதபடிக்குப் பார்த்துக்கொள்ளுங்கள்” என்றான். </span></div>
<div class='p'>
<span class='v K29_16' data-id='K29_16'><span class='v-num v-16'>16&nbsp;</span>யோராம் யெஸ்ரயேலில் ஓய்வெடுத்துக் கொண்டிருந்தான். எனவே யெகூ இரதத்தில் ஏறி யெஸ்ரயேலுக்குப் போனான். அப்போது யூதாவின் அரசனான அகசியாவும் யோராமைப் பார்க்க வந்திருந்தான். </span></div>
<div class='p'>
<span class='v K29_17' data-id='K29_17'><span class='v-num v-17'>17&nbsp;</span>ஒரு காவல்காரன் யெஸ்ரயேல் நகரக் கோபுரத்தின் மீது நின்று பார்த்தான். யெகூவின் பெரிய கூட்டம் வருவதைக் கவனித்து, “ஒரு பெருங்கூட்டத்தைப் பார்க்கிறேன்” என்றான். </span></div>
<div class='p'>
<span class='v K29_17' data-id='K29_17'>யோராம், “சிலரைக் குதிரையில் அனுப்பி அவர்களை சந்தித்து. அவர்கள் சமாதானத்தோடு வருகிறார்களா என்று விசாரியுங்கள்” என்றான். </span></div>
<div class='p'>
<span class='v K29_18' data-id='K29_18'><span class='v-num v-18'>18&nbsp;</span>எனவே, தூதுவன் யெகூவை சந்திக்க குதிரையில் சென்றான். தூதுவன், “நீங்கள் சமாதானத்தோடு வருகிறீர்களா? என்று அரசன் கேட்கச் சொன்னார்” என்று கேட்டான். </span></div>
<div class='p'>
<span class='v K29_18' data-id='K29_18'>அதற்கு யெகூ, “சமாதானத்துடன் எந்த சம்பந்தமும் உனக்கு இல்லை! என்னைப் பின்தொடர்ந்து வா” என்றான். </span></div>
<div class='p'>
<span class='v K29_18' data-id='K29_18'>காவல்காரன் யோராமிடம், “தூதுவன் அந்தக் கூட்டத்தோடு சேர்ந்துவிட்டான். அவன் திரும்பி வரவில்லை” என்றான். </span></div>
<div class='p'>
<span class='v K29_19' data-id='K29_19'><span class='v-num v-19'>19&nbsp;</span>பிறகு யோராம் இரண்டாவது தூதுவனை குதிரையில் அனுப்பினான். அவன் யெகூவிடம் சென்று, “யோராம் அரசன் ‘சமாதானம்’ சொன்னான்” என்றான். </span></div>
<div class='p'>
<span class='v K29_19' data-id='K29_19'>அதற்கு யெகூ, “சமாதானத்திற்கும் உனக்கும் எந்த சம்பந்தமுமில்லை! என்னைப் பின்தொடர்ந்து வா” என்றான். </span></div>
<div class='p'>
<span class='v K29_20' data-id='K29_20'><span class='v-num v-20'>20&nbsp;</span>காவல்காரனோ யோராமிடம், “இரண்டாவது தூதுவனும் கூட்டத்தோடு சேர்ந்துக் கொண்டான். அவனும் திரும்பி வரவில்லை. ஒரு பைத்தியக்காரனைப் போன்று ஒருவன் இரதத்தை ஓட்டுகிறான். நிம்சியின் மகனான யெகூவைப்போல அவன் தேரோட்டுகிறான்” என்றான். </span></div>
<div class='p'>
<span class='v K29_21' data-id='K29_21'><span class='v-num v-21'>21&nbsp;</span>யோராம், “எனது இரதத்தைக் கொண்டு வா!” என்றான். </span></div>
<div class='p'>
<span class='v K29_21' data-id='K29_21'>வேலைக்காரர் அரசனின் இரதத்தைக் கொண்டு வந்தான். இஸ்ரவேலின் அரசனாகிய யோராமும் யூதாவின் அரசனான அகசியாவும் யெகூவை சந்திக்கச் சென்றார்கள். அவர்கள் அவனை யெஸ்ரயேலியனாகிய நாபோத்தின் நிலத்திலே சந்தித்தனர். </span></div>
<div class='p'>
<span class='v K29_22' data-id='K29_22'><span class='v-num v-22'>22&nbsp;</span>யோராம் யெகூவைப் பார்த்து, “யெகூ, நீ சமாதானமாக வந்திருக்கிறாயா” என்று கேட்டான். அதற்கு யெகூ, “உன் தாயான யேசபேல் விபச்சாரமும் சூன்யமும் செய்து கொண்டிருக்கும்வரை சமாதானமாக இருக்கமுடியாது” என்றான். </span></div>
<div class='p'>
<span class='v K29_23' data-id='K29_23'><span class='v-num v-23'>23&nbsp;</span>யோராம் குதிரையில் வேகமாகத் திரும்பினான். அவன் அகசியாவிடம், “அகசியா, இது தந்திரம்” என்றான். </span></div>
<div class='p'>
<span class='v K29_24' data-id='K29_24'><span class='v-num v-24'>24&nbsp;</span>ஆனால் யெகூ தன் பலத்தையெல்லாம் கூட்டி வில்லில் அம்பை எய்தான். அம்பு அவனது முதுகில் துளைத்து இதயத்தின் வழியாகச் சென்றது. அவன் இரதத்திலிருந்து விழுந்து மரித்தான். </span></div>
<div class='p'>
<span class='v K29_25' data-id='K29_25'><span class='v-num v-25'>25&nbsp;</span>யெகூ தனது இரத ஓட்டியான பித்காரிடம், “யோராமின் உடலை எடுத்து யெஸ்ரயேலியனாகிய நாபோத்தின் வயலில் ஏறி. நானும் நீயும் யோரோமின் தந்தையான ஆகாபோடு பயணம் செய்யும்போது, இவனுக்கு இவ்வாறே நிகழும் என்று கர்த்தர் சென்னதை எண்ணிப்பார். </span>
<span class='v K29_26' data-id='K29_26'><span class='v-num v-26'>26&nbsp;</span>கர்த்தர், ‘நேற்று நான் நாபோத் மற்றும் அவனது பிள்ளைகளின் இரத்தத்தைப் பார்த்தேன். நான் ஆகாபை இதே வயலில் தண்டிப்பேன்’, என்று சொன்னார்! எனவே, அவர் சொன்னபடியே, யோராமின் உடலை எடுத்து வயலுக்குள் வீசு!” என்றான். </span></div>
<div class='p'>
<span class='v K29_27' data-id='K29_27'><span class='v-num v-27'>27&nbsp;</span>யூதாவின் அரசனான அகசியா இதனைப் பார்த்து ஓடிப்போனான். அவன் தோட்ட வீட்டிற்குப்போக, யெகூ அவனைத் துரத்திப்போனான். யெகூ, “அகசியாவை அவன் இரதத்தில் வெட்டிப் போடுங்கள்” என்றான். </span></div>
<div class='p'>
<span class='v K29_27' data-id='K29_27'>எனவே யெகூவின் ஆட்கள் அகசியாவை இப்லேயாம், அருகிலுள்ள கூர் மலைக்கான சாலையில் எய்தனர். அவன் மெகிதோவுக்கு ஓடிப்போய் அங்கேயே மரித்துப்போனான். </span>
<span class='v K29_28' data-id='K29_28'><span class='v-num v-28'>28&nbsp;</span>அகசியாவின் வேலைக்காரர்கள் அவனது உடலை எடுத்துக் கொண்டு எருசலேமுக்கு வந்தனர். தாவீது நகரத்தில் முற்பிதாக்களின் கல்லறையில் அவனை அடக்கம் செய்தனர். </span></div>
<div class='p'>
<span class='v K29_29' data-id='K29_29'><span class='v-num v-29'>29&nbsp;</span>இஸ்ரவேல் அரசன் யோராமின் 11வது ஆட்சியாண்டில் அகசியா யூதாவின் அரசனாகினான். </span></div>
<div class='s'>யேசபேலின் பயங்கரமான மரணம் </div>
<div class='p'>
<span class='v K29_30' data-id='K29_30'><span class='v-num v-30'>30&nbsp;</span>யெகூ யெஸ்ரயேலுக்குப் போனான். இச்செய்தியை யேசபேல் அறிந்தாள். தலையைச் சிங்காரித்து அலங்காரம் செய்து கொண்டு பிறகு ஜன்னல் வழியாகப் பார்த்தாள். </span>
<span class='v K29_31' data-id='K29_31'><span class='v-num v-31'>31&nbsp;</span>யெகூ நகரத்து வாசலில் நுழைந்ததும் அவள், “சிம்ரி! அவனை போல நீயும் உன் எஜமானனைக் கொன்றிருக்கிறாய்” என்றாள். </span></div>
<div class='p'>
<span class='v K29_32' data-id='K29_32'><span class='v-num v-32'>32&nbsp;</span>யெகூ மேலே ஜன்னலைப் பார்த்து, “என் பக்கத்தில் இருப்பது யார்?” என்று கேட்டான். </span></div>
<div class='p'>
<span class='v K29_32' data-id='K29_32'>மேலிருந்து இரண்டு மூன்று அலிகள் அவனைப் பார்த்தார்கள். </span>
<span class='v K29_33' data-id='K29_33'><span class='v-num v-33'>33&nbsp;</span>அவர்களிடம் யெகூ, “யேசபேலைக் கீழே தள்ளுங்கள்” என்றான். </span></div>
<div class='p'>
<span class='v K29_33' data-id='K29_33'>அவர்களும் அவ்வாறே கீழே அவளைத் தள்ளினார்கள். அவளது இரத்தத்தில் கொஞ்சம் சுவர் மீதும் குதிரைகள் மீதும் தெளித்தது. குதிரைகள் அவள் மேலே நடந்துச் சென்றன. </span>
<span class='v K29_34' data-id='K29_34'><span class='v-num v-34'>34&nbsp;</span>யெகூ, வீட்டிற்குள் போய் உண்டு குடித்தான். அவன், “இப்போது சபிக்கப்பட்ட இந்தப் பெண்ணைப் பாருங்கள். அரசனின் மகளாகையால் அவளை அடக்கம் செய்யுங்கள்” என்றான். </span></div>
<div class='p'>
<span class='v K29_35' data-id='K29_35'><span class='v-num v-35'>35&nbsp;</span>அந்த ஆட்கள் அவளை அடக்கம்பண்ணச் சென்றனர். ஆனால் அவளது உடலைக் கண்டு பிடிக்க முடியவில்லை. அவர்கள் அவளது கபாலம், கால்கள், கைகள், ஆகியவற்றையே கண்டுபிடித்தனர். </span>
<span class='v K29_36' data-id='K29_36'><span class='v-num v-36'>36&nbsp;</span>அவர்கள் யெகூவிடம் திரும்பிவந்தனர். பிறகு யெகூ, “இது கர்த்தர் திஸ்பியனாகிய எலியா என்னும் தமது தொண்டனைக் கொண்டு சொன்ன வார்த்தை: ‘யெஸ்ரயேலின் நிலத்தில் யேசபேலின் மாமிசத்தை நாய்கள் தின்னும், என்றும் </span>
<span class='v K29_37' data-id='K29_37'><span class='v-num v-37'>37&nbsp;</span>இதுதான் யேசபேல் என்று சொல்ல முடியாதபடி அவளது பிணம் வயல் வெளியில் போடப்படும் எருவைப் போன்று ஆகும்’ ” என்றான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='K28.html'></a>
<a class='home' href='index.html'></a>
<a class='next' href='K210.html'></a>
</div></div>
</body></html>
