<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 சாமுவேல் 30</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='S1.html'> 1 சாமுவேல் 30 </a>
<a class='prev' href='S129.html'>  </a>
<a class='next' href='S131.html'>  </a>
</div></div>
<div class='chapter section S130 tam2008 tam S1 uni_ila.sundaram-08' dir='ltr' data-id='S130' data-nextid='S131' data-previd='S129' lang='ta'> 

<div class='c'>30</div>
<div class='s'>சிக்லாக் மீது அமலேக்கிய தாக்குதல் </div>
<div class='p'>
<span class='v S130_1' data-id='S130_1'><span class='verse1 v-num v-1'>1&nbsp;</span>மூன்றாவது நாள், தாவீதும் அவனது </span></div>
<div class='p'>
<span class='v S130_1' data-id='S130_1'>ஆட்களும் சிக்லாகை அடைந்தனர். அங்கே அமலேக்கியர்கள் அந்நகரைத் தாக்குவதைக் கண்டனர். அவர்கள் நெகேவ் பகுதியில் நுழைந்து சிக்லாகைத் தாக்கித் தீ மூட்டினர். </span>
<span class='v S130_2' data-id='S130_2'><span class='v-num v-2'>2&nbsp;</span>சிக்லாகில் உள்ள பெண்களைச் சிறைப்பிடித்தனர். இளைஞர் முதல் முதியோர்வரை அனைவரையும் பிடித்தனர். ஆனால் யாரையும் கொல்லவில்லை. அவர்களைப் பிடித்துக் கொண்டு சென்றுவிட்டார்கள். </span></div>
<div class='p'>
<span class='v S130_3' data-id='S130_3'><span class='v-num v-3'>3&nbsp;</span>தாவீதும் அவனது ஆட்களும் சிக்லாகை அடைந்தபோது, அது எரிந்துகொண்டிருந்தது. அவர்களின் மனைவியர், ஆண் பிள்ளைகள், பெண் பிள்ளைகள் அனைவரும் அமலேக்கியர்களால் சிறைகொண்டு போகப்பட்டனர். </span>
<span class='v S130_4' data-id='S130_4'><span class='v-num v-4'>4&nbsp;</span>அவர்கள் இதனைக் கண்டு கதறி அழுதனர். மீறி அழுது அழ முடியாத அளவிற்கு பலவீனம் அடைந்தனர். </span>
<span class='v S130_5' data-id='S130_5'><span class='v-num v-5'>5&nbsp;</span>அமலேக்கியர்கள் தாவீதின் இரு மனைவியரான யெஸ்ரேலின் அகினோவாளையும், கர்மேலிலுள்ள நாபாலின் விதவையான அபிகாயிலையும் பிடித்துச் சென்றிருந்தார்கள். </span></div>
<div class='p'>
<span class='v S130_6' data-id='S130_6'><span class='v-num v-6'>6&nbsp;</span>படையில் உள்ள அனைவரும் தமது மகன்களையும் மகள்களையும் பறிகொடுத்ததால், கடுங்கோபமும் வருத்தமும் கொண்டனர். அவர்கள் தாவீதைக் கல்லெறிந்து கொல்ல எண்ணினார்கள். இந்த செய்தி தாவீதைத் தளரச் செய்தது. எனினும் தேவனாகிய கர்த்தருக்குள் தன்னைத் திடப்படுத்தினான். </span>
<span class='v S130_7' data-id='S130_7'><span class='v-num v-7'>7&nbsp;</span>தாவீது ஆசாரியனும் அகிமலேக்கின் மகனுமான அபியத்தாரிடம், “ஏபோத்தைக் கொண்டு வா” என்றான். அபியத்தார் அவனிடம் ஏபோத்தைக் கொண்டு போனான். </span></div>
<div class='p'>
<span class='v S130_8' data-id='S130_8'><span class='v-num v-8'>8&nbsp;</span>பிறகு தாவீது கர்த்தரிடம் ஜெபம் செய்தான். “எங்கள் குடும்பத்‌தை பிடித்துக் கொண்டு போனவர்களைத் துரத்தட்டுமா? அவர்களைப் பிடிப்போமா?” என்று கேட்டான். </span></div>
<div class='p'>
<span class='v S130_8' data-id='S130_8'>அதற்கு கர்த்தர், “அவர்களைத் துரத்து, நீ பிடிப்பாய், நீ உங்கள் குடும்பங்களைக் காப்பாற்றுவாய்” என்றார். </span></div>
<div class='s'>எகிப்திய அடிமையை தாவீதும் அவனது ஆட்களும் காண்கிறார்கள் </div>
<div class='p'>
<span class='v S130_9 S130_10' data-id='S130_9'><span class='v-num v-9-10'>9-10&nbsp;</span>தாவீது தன்னோடு 600 வீரர்களை அழைத்துக் கொண்டு பேசோர் ஆற்றருகே வந்தான். அங்கு 200 பேர்த் தங்கிவிட்டனர். காரணம் அவர்கள் மிகவும் பலவீனமாக இருந்தனர். அமலேக்கியரைத் துரத்திக் கொண்டு தாவீது 400 பேரோடு கிளம்பினான். </span></div>
<div class='p'>
<span class='v S130_11' data-id='S130_11'><span class='v-num v-11'>11&nbsp;</span>வயலில் ஒரு எகிப்திய அடிமையை தாவீதின் ஆட்கள் கண்டனர். அவனை தாவீதிடம் அழைத்து வந்தனர். அவனுக்கு உண்ண உணவும் குடிக்க தண்ணீரும் கொடுத்தனர். </span>
<span class='v S130_12' data-id='S130_12'><span class='v-num v-12'>12&nbsp;</span>அவர்கள் அவனுக்கு அத்திப் பழ அடையின் ஒரு துண்டையும் வற்றலான இரண்டு திராட்சைக் குலைகளையும் தின்ன கொடுத்தனர். அதை உண்டு அவன் சிறிது பெலன் பெற்றான். அவன் மூன்று நாட்கள் இரவும் பகலும் உண்ணாமல் இருந்தப்படியால் மிகவும் பலவீனமாக இருந்தான். </span></div>
<div class='p'>
<span class='v S130_13' data-id='S130_13'><span class='v-num v-13'>13&nbsp;</span>தாவீது அந்த அடிமையிடம், “உனது எஜமானன் யார்? நீ எங்கேயிருந்து வருகிறாய்?” எனக் கேட்டான். </span></div>
<div class='p'>
<span class='v S130_13' data-id='S130_13'>அதற்கு அவன், “நான் ஒரு எகிப்தியன், நான் அமலேக்கியனின் அடிமை. மூன்று நாட்களுக்கு முன் நான் சுகமில்லாமல் போனதால் என்னை இங்கேயே விட்டு விட்டுப் போய்விட்டனர். </span>
<span class='v S130_14' data-id='S130_14'><span class='v-num v-14'>14&nbsp;</span>நாங்கள் கிரேத்தியர்கள் வாழும் நெகேவ் பகுதியைத் தாக்கினோம். யூதா நாட்டையும் காலேப் பகுதியையும் தாக்கினோம். சிக்லாகையும் தீ மூட்டி எரித்தோம்” என்று பதிலுரைத்தான். </span></div>
<div class='p'>
<span class='v S130_15' data-id='S130_15'><span class='v-num v-15'>15&nbsp;</span>தாவீது அவனிடம், “எங்கள் குடும்பத்தைப் பிடித்துப் போனவர்கள் இருக்கும் இடத்திற்கு எங்களை அழைத்துப் போவாயா?” எனக் கேட்டான். </span></div>
<div class='p'>
<span class='v S130_15' data-id='S130_15'>அதற்கு அந்த எகிப்தியன், “தேவன் முன்னிலையில் சிறப்பு ஆணை செய்து தந்தால் நான் உங்களுக்கு உதவுவேன். அதன்படி நீங்கள் என்னைக் கொல்லக் கூடாது, அதோடு என் எஜமானனிடமும் என்னைத் திரும்ப அனுப்பக் கூடாது” என்றான். </span></div>
<div class='s'>தாவீது அமலேக்கியரைத் தோற்கடிக்கிறான் </div>
<div class='p'>
<span class='v S130_16' data-id='S130_16'><span class='v-num v-16'>16&nbsp;</span>அந்த எகிப்தியன் அமலேக்கியர் இருக்கும் இடத்திற்கு தாவீதை அழைத்துப் போனான். அங்கே அவர்கள் தரையில் புரண்டு, குடித்து வெறித்துக் கொண்டும், சாப்பிட்டுக் கொண்டும் இருந்தனர். பெலிஸ்தர்களின் நகரங்களில் இருந்தும் யூதாவிலிருந்தும் கொண்டு வந்த பொருட்களால் மகிழ்ச்சியோடு அனுபவித்துக்கொண்டிருந்தனர். </span>
<span class='v S130_17' data-id='S130_17'><span class='v-num v-17'>17&nbsp;</span>தாவீது அவர்களை தாக்கிக் கொன்றான். அவர்கள் காலை முதல் மறுநாள் மாலைவரை சண்டையிட்டனர். அமலேக்கியரில் 400 இளைஞர்கள் மட்டும் ஒட்டகத்தின் மூலம் தப்பித்துப்போனார்கள், மற்றவர் எவரும் பிழைக்கவில்லை. </span></div>
<div class='p'>
<span class='v S130_18' data-id='S130_18'><span class='v-num v-18'>18&nbsp;</span>அமலேக்கியர்கள் கைப்பற்றிய அனைத்தையும் தாவீது திரும்பப்பெற்றான். இரண்டு மனைவியரையும் பெற்றுக்கொண்டான். </span>
<span class='v S130_19' data-id='S130_19'><span class='v-num v-19'>19&nbsp;</span>எதுவும் தவறவில்லை. சிறுவர்களும், முதியவர்களும் கிடைத்தனர். மகன்களையும், மகள்களையும் திரும்பப் பெற்றனர். விலை மதிப்புள்ள பொருட்களையும் பெற்றனர். </span>
<span class='v S130_20' data-id='S130_20'><span class='v-num v-20'>20&nbsp;</span>அனைத்து ஆடுகளையும், வெள்ளாடுகளையும் தாவீது கைப்பற்றினான். அவைகளை தங்களுக்கு முன்னால் ஓட்டினார்கள். தாவீதின் ஆட்கள், “அவை தாவீதின் பரிசுகள்” என்றனர். </span></div>
<div class='s'>அனைவருக்கும் சம பங்கீடு </div>
<div class='p'>
<span class='v S130_21' data-id='S130_21'><span class='v-num v-21'>21&nbsp;</span>தனது 200 ஆட்கள் இருக்கும் பேசோர் ஆற்றங்கரைக்கு தாவீது வந்துச் சேர்ந்தான். அங்கு களைப்பாகவும் பலவீனமாகவும் இருந்தவர்கள் தாவீதைக் கண்டதும் மகிழ்ச்சியோடு ஆரவாரம் செய்தனர். </span>
<span class='v S130_22' data-id='S130_22'><span class='v-num v-22'>22&nbsp;</span>தாவீதைப் பின்தொடந்தவர்களில் சிலர் கெட்டவர்களாகவும், குழப்பம் செய்வபவர்களாகவும் இருந்தனர். அவர்கள், “இந்த 200 பேரும் எங்களோடு வரவில்லை. எனவே நாங்கள் கைப்பற்றியவற்றில் இவர்களுக்குப் பங்கு கொடுக்கமாட்டோம். இவர்களுக்கு இவர்களது மனைவி ஜனங்கள் மட்டுமே உரியவராவார்கள்” என்றனர். </span></div>
<div class='p'>
<span class='v S130_23' data-id='S130_23'><span class='v-num v-23'>23&nbsp;</span>தாவீதோ, “அவ்வாறில்லை, என் சகோதரரே அப்படிச் செய்யக்கூடாது! நாம் மீட்டதை, கர்த்தர் நமக்குக் கொடுத்ததைப் பாருங்கள்! நம்மை தாக்கியவர்களை கர்த்தர் தான் தோல்வியுறச் செய்தார். </span>
<span class='v S130_24' data-id='S130_24'><span class='v-num v-24'>24&nbsp;</span>உங்கள் பேச்சுக்கு யாரும் சம்மதம் தெரிவிக்க முடியாது! இங்கே தங்கியவர்களாயினும் சரி, சண்டைக்கு போனவர்களாயினும் சரி, அனைவருக்கும் சமபங்கு உண்டு” என்று பதில் சொன்னான். </span>
<span class='v S130_25' data-id='S130_25'><span class='v-num v-25'>25&nbsp;</span>தாவீது இதனை இஸ்ரவேலருக்கு ஒரு விதியாக்கினான். இது இன்றும் தொடர்ந்து வருகிறது. </span></div>
<div class='p'>
<span class='v S130_26' data-id='S130_26'><span class='v-num v-26'>26&nbsp;</span>தாவீது சிக்லாகை வந்தடைந்தான். யூதாவின் தலைவர்களுக்கும் அவனது நண்பர்களுக்கும் அமலேக்கியரிடம் அபகரித்தப் பொருட்களில் சிலவற்றை அன்பளிப்பாகக் கொடுத்தான். அவன் “கர்த்தருடைய பகைவரிடமிருந்து வென்று எடுத்தப் பொருட்களை உங்களுக்குத் தருகிறோம்” என்றான். </span></div>
<div class='p'>
<span class='v S130_27' data-id='S130_27'><span class='v-num v-27'>27&nbsp;</span>அவன் மேலும் பெத்தேல் நெகெவிலுள்ள ராமோத், யாத்தீர், </span>
<span class='v S130_28' data-id='S130_28'><span class='v-num v-28'>28&nbsp;</span>ஆரோவேர், சிப்மோத், எஸ்கேமோவா, </span>
<span class='v S130_29' data-id='S130_29'><span class='v-num v-29'>29&nbsp;</span>ராக்கால், யெராமித்தீயரின் கேனிய நகரங்கள் </span>
<span class='v S130_30' data-id='S130_30'><span class='v-num v-30'>30&nbsp;</span>ஓர்மா, கொராசீன், ஆற்றாகில், </span>
<span class='v S130_31' data-id='S130_31'><span class='v-num v-31'>31&nbsp;</span>எப்ரோன் ஆகிய நகரங்களில் உள்ளவர்களுக்கும் தாவீது தன் ஆட்களுடன் எங்கெங்கே தங்கினானோ, அங்கே உள்ள தலைவர்களுக்கும் அன்பளிப்பைக் கொடுத்து அனுப்பினான். </span></div></div>
<div class='footnotes'>

</div>
<div class='footer'><div class='nav'>
<a class='prev' href='S129.html'></a>
<a class='home' href='index.html'></a>
<a class='next' href='S131.html'></a>
</div></div>
</body></html>
