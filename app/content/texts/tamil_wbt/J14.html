<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 யோவான் 4</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='J1.html'> 1 யோவான் ௪ </a>
<a class='prev' href='J13.html'>  </a>
<a class='next' href='J15.html'>  </a>
</div></div>
<div class='chapter section J14 tam2008 tam J1 uni_ila.sundaram-08' dir='ltr' data-id='J14' data-nextid='J15' data-previd='J13' lang='ta'> 

<div class='c'>௪</div>
<div class='s'>தவறான போதகர்களைக் குறித்து யோவானின் எச்சரிக்கை </div>
<div class='p'>
<span class='v J14_1' data-id='J14_1'><span class='verse1 v-num v-1'>௧&nbsp;</span>எனது அன்பான நண்பர்களே, இவ்வுலகில் பல தவறான போதகர்கள் இப்போது வாழ்கிறார்கள். எனவே எல்லா ஆவிகளையும் நம்பாதீர்கள். தேவனிடமிருந்து வந்தவையா எனப் பார்ப்பதற்கு அந்த ஆவிகளை சோதித்துப் பாருங்கள். </span>
<span class='v J14_2' data-id='J14_2'><span class='v-num v-2'>௨&nbsp;</span>தேவனின் ஆவியை அறியும் வகை இதுவே ஆகும். ஓர் ஆவி, “இயேசு பூமிக்கு வந்து மனிதனான கிறிஸ்து என்பதை நான் நம்புகிறேன்” என்று கூறும். அந்த ஆவி தேவனிடமிருந்து வந்தது. </span>
<span class='v J14_3' data-id='J14_3'><span class='v-num v-3'>௩&nbsp;</span>இன்னோர் ஆவி இயேசுவைக் குறித்து இவ்வாறு கூற மறுக்கிறது, இது தேவனிடமிருந்து வந்த ஆவி அல்ல. போலி கிறிஸ்து வந்துகொண்டிருப்பதை நீங்கள் கேட்டிருக்கிறீர்கள். இப்போது போலி கிறிஸ்து ஏற்கெனவே உலகில் வந்திருக்கிறான். </span></div>
<div class='p'>
<span class='v J14_4' data-id='J14_4'><span class='v-num v-4'>௪&nbsp;</span>எனது அன்பான பிள்ளைகளே, நீங்கள் தேவனுக்குச் சொந்தமானவர்கள். எனவே நீங்கள் அவர்களை வெற்றிகொண்டிருக்கிறீர்கள். ஏன்? உங்களில் இருப்பவர் உலகத்து மக்களில் இருப்பவனைக் காட்டிலும் பெரியவர். </span>
<span class='v J14_5' data-id='J14_5'><span class='v-num v-5'>௫&nbsp;</span>அம்மக்களோ உலகத்தைச் சேர்ந்தவர்கள். எனவே அவர்கள் கூறுபவை உலகத்திற்குரியவை. அவர்கள் கூறுவதை உலகம் கேட்கிறது. </span>
<span class='v J14_6' data-id='J14_6'><span class='v-num v-6'>௬&nbsp;</span>ஆனால் நாம் தேவனுக்குரியவர்கள். எனவே தேவனை அறிந்த மக்கள் நம் பேச்சைக் கேட்கிறார்கள். ஆனால் தேவனிடமிருந்து வராத மக்கள் நம் பேச்சைக் கேட்பதில்லை. இப்படித் தான் உண்மையான ஆவியானவரையும், பொய்யான பிற ஆவிகளையும் தெரிந்துகொள்கிறோம். </span></div>
<div class='s'>அன்பு தேவனிடமிருந்து வருகிறது </div>
<div class='p'>
<span class='v J14_7' data-id='J14_7'><span class='v-num v-7'>௭&nbsp;</span>அன்பான நண்பர்களே, தேவனிடமிருந்து அன்பு வருவதால் நாம் ஒருவரையொருவர் நேசிக்க வேண்டும். பிறரை நேசிக்கிறவன் தேவனின் பிள்ளையாயிருக்கிறான். எனவே பிறரை நேசிக்கிறவன் தேவனை அறிகிறான். </span>
<span class='v J14_8' data-id='J14_8'><span class='v-num v-8'>௮&nbsp;</span>பிறரை நேசிக்காதவன் தேவனை அறியமாட்டான். ஏனெனில் தேவன் அன்பாயிருக்கிறார். </span>
<span class='v J14_9' data-id='J14_9'><span class='v-num v-9'>௯&nbsp;</span>தேவன் அவரது ஒரே குமாரனை அவர் மூலமாக நமக்கு வாழ்வளிக்கும் பொருட்டு இவ்வுலகத்திற்கு அனுப்பினார். தேவன் தன் அன்பை இவ்விதம் நமக்குப் புலப்படுத்தினார். </span>
<span class='v J14_10' data-id='J14_10'><span class='v-num v-10'>௧௦&nbsp;</span>தேவன் நம்மிடம் காட்டும் அன்பே உண்மையான அன்பாகும். நாம் தேவனிடம் காட்டும் அன்பல்ல. தேவன் நமது பாவங்களை நீக்கும் வழியாக அவரது குமாரனை அனுப்பினார். </span></div>
<div class='p'>
<span class='v J14_11' data-id='J14_11'><span class='v-num v-11'>௧௧&nbsp;</span>அன்பான நண்பர்களே, தேவன் நம்மை இவ்வளவு அதிகமாக நேசித்தார்! எனவே நாமும் ஒருவரையொருவர் நேசிக்கவேண்டும். </span>
<span class='v J14_12' data-id='J14_12'><span class='v-num v-12'>௧௨&nbsp;</span>எந்த மனிதனும் தேவனைக் கண்டதில்லை. ஆனால் நாம் ஒருவரையொருவர் நேசித்தால், அப்போது தேவன் நம்மில் வசிப்பார். நாம் ஒருவரையொருவர் நேசித்தால் அப்போது தேவனின் அன்பு அதன் குறிக்கோளை அடைகிறது. அது நம்மில் முழுமை பெறுகிறது. </span></div>
<div class='p'>
<span class='v J14_13' data-id='J14_13'><span class='v-num v-13'>௧௩&nbsp;</span>நாம் தேவனிலும் தேவன் நம்மிலும் வாழ்வதை அறிந்திருக்கிறோம். தேவன் நமக்கு அவரது ஆவியானவரைக் கொடுத்ததால் நாம் இதனை அறிகிறோம். </span>
<span class='v J14_14' data-id='J14_14'><span class='v-num v-14'>௧௪&nbsp;</span>தேவன் குமாரனை இவ்வுலகின் மீட்பராக அனுப்பினார் என்பதை நாம் கண்டிருக்கிறோம். இப்போது மக்களுக்கு அதையே நாம் கூறுகிறோம். </span>
<span class='v J14_15' data-id='J14_15'><span class='v-num v-15'>௧௫&nbsp;</span>ஒரு மனிதன், “இயேசு தேவனின் குமாரன் என்பதை நம்புகிறேன்” என்று சொன்னால் அப்போது தேவன் அம்மனிதனில் வாழ்கிறார். அம்மனிதனும் தேவனில் வாழ்கிறான். </span>
<span class='v J14_16' data-id='J14_16'><span class='v-num v-16'>௧௬&nbsp;</span>தேவன் நமக்காகக் கொண்டுள்ள அன்பை அதனால் அறிகிறோம். அந்த அன்பை நாம் நம்புகிறோம். </span></div>
<div class='p'>
<span class='v J14_16' data-id='J14_16'>தேவன் அன்பாக இருக்கிறார். அன்பில் வாழ்கிற மனிதன் தேவனில் வாழ்கிறான். தேவனும் அம்மனிதனில் வாழ்கிறார். </span>
<span class='v J14_17' data-id='J14_17'><span class='v-num v-17'>௧௭&nbsp;</span>தேவனின் அன்பு நம்மில் முழுமையடைந்தால், தேவன் நம்மை நியாயந்தீர்க்கும் நாளில் நாம் அச்சமின்றி இருக்க முடியும். இவ்வுலகில் நாம் அவரைப்போல இருப்பதால், நாம் அச்சமில்லாமல் இருப்போம். </span>
<span class='v J14_18' data-id='J14_18'><span class='v-num v-18'>௧௮&nbsp;</span>தேவனின் அன்பு எங்கே இருக்கிறதோ, அங்கே அச்சம் இருக்காது. ஏன்? தேவனின் முழுமையான அன்பு அச்சத்தை அகற்றுகிறது. தேவன் தரும் தண்டனையே ஒருவனை அச்சுறுத்துகிறது. எனவே அச்சமுள்ள மனிதனிடம் தேவனின் அன்பு முழுமை பெறவில்லை. </span></div>
<div class='p'>
<span class='v J14_19' data-id='J14_19'><span class='v-num v-19'>௧௯&nbsp;</span>முதலில் தேவன் நம்மை நேசித்ததால், நாம் நேசிக்கிறோம். </span>
<span class='v J14_20' data-id='J14_20'><span class='v-num v-20'>௨௦&nbsp;</span>ஒருவன், “நான் தேவனை நேசிக்கிறேன்” என்று கூறியும், அம்மனிதன் கிறிஸ்துவில் அவனது சகோதரனையோ, சகோதரியையோ வெறுத்தால் அப்போது அம்மனிதன் பொய்யன் ஆகிறான். அம்மனிதன் தான் காண்கிற சகோதரனை நேசிப்பதில்லை. எனவே அவன் ஒருபோதும் கண்டிராத தேவனை நேசிக்க இயலாது. </span>
<span class='v J14_21' data-id='J14_21'><span class='v-num v-21'>௨௧&nbsp;</span>தேவனை நேசிக்கிற ஒருவன் அவனது சகோதரனையும் நேசிக்க வேண்டும் என்பதே அவர் நமக்கு வழங்கிய கட்டளை ஆகும். </span></div></div>
<div class='footnotes'>

</div>
<div class='footer'><div class='nav'>
<a class='prev' href='J13.html'></a>
<a class='home' href='index.html'></a>
<a class='next' href='J15.html'></a>
</div></div>
</body></html>
