<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லேவியராகமம் 19</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='LV.html'> லேவியராகமம் 19 </a>
<a class='prev' href='LV18.html'>  </a>
<a class='next' href='LV20.html'>  </a>
</div></div>
<div class='chapter section LV19 tam2008 tam LV uni_ila.sundaram-08' dir='ltr' data-id='LV19' data-nextid='LV20' data-previd='LV18' lang='ta'> 

<div class='c'>19</div>
<div class='s'>இஸ்ரவேல் ஜனங்கள் தேவனுக்குரியவர்கள் </div>
<div class='p'>
<span class='v LV19_1' data-id='LV19_1'><span class='verse1 v-num v-1'>1&nbsp;</span>கர்த்தர் மோசேயிடம், </span>
<span class='v LV19_2' data-id='LV19_2'><span class='v-num v-2'>2&nbsp;</span>“அனைத்து இஸ்ரவேல் ஜனங்களுக்கும் நீ கூற வேண்டியதாவது: நான் உங்கள் தேவனாகிய கர்த்தர். நான் பரிசுத்தமானவர். எனவே, நீங்களும் பரிசுத்தமாய் இருக்கவேண்டும். </span></div>
<div class='p'>
<span class='v LV19_3' data-id='LV19_3'><span class='v-num v-3'>3&nbsp;</span>“உங்களில் ஒவ்வொருவரும் தங்கள் தாய் தந்தைக்கு மரியாதை செய்யவேண்டும். என் ஓய்வு நாட்களை<span class='note' id='footnote-16'><a href='#note-16' class='key'>*</a></span> ஆசரிக்கவேண்டும். நான் உங்கள் தேவனாகிய கர்த்தர்! </span></div>
<div class='p'>
<span class='v LV19_4' data-id='LV19_4'><span class='v-num v-4'>4&nbsp;</span>“விக்கிரகங்களை வணங்காதீர்கள். வார்ப்பிக்கப்பட்ட தெய்வங்களை உருவாக்காதீர்கள். நானே உங்கள் தேவனாகிய கர்த்தர். </span></div>
<div class='p'>
<span class='v LV19_5' data-id='LV19_5'><span class='v-num v-5'>5&nbsp;</span>“நீங்கள் சமாதானப் பலியைக் கர்த்தருக்குக் கொடுக்கும்போது அது அங்கீகரிக்கப்படத்தக்க சரியான வழியிலேயே செய்யவேண்டும். </span>
<span class='v LV19_6' data-id='LV19_6'><span class='v-num v-6'>6&nbsp;</span>நீங்கள் பலிகொடுத்த நாளிலும், மறுநாளும் அதனை உண்ணலாம். ஆனால் அந்த உணவில் மீதியானது மூன்றாவது நாளும் இருந்தால் அதனை நெருப்பில் போட்டு எரித்துவிட வேண்டும். </span>
<span class='v LV19_7' data-id='LV19_7'><span class='v-num v-7'>7&nbsp;</span>மூன்றாவது நாள் பலியின் மீதியான எதையும் நீங்கள் உண்ணக் கூடாது. இது தீட்டானது, இது ஏற்றுக்கொள்ளப்பட முடியாதது. </span>
<span class='v LV19_8' data-id='LV19_8'><span class='v-num v-8'>8&nbsp;</span>இதனை எவராவது செய்தால் அது பாவமாயிருக்கும். ஏனென்றால் அவர்கள் கர்த்தருக்குரிய பரிசுத்தமானவற்றை மதிக்கவில்லை. இத்தகைய மனிதர்கள் தம் ஜனங்களிடமிருந்து ஒதுக்கப்படுவார்கள். </span></div>
<div class='p'>
<span class='v LV19_9' data-id='LV19_9'><span class='v-num v-9'>9&nbsp;</span>“அறுவடைக் காலத்தில் நீங்கள் விளைந்த பயிரை அறுவடை செய்யும்போது வயலின் எல்லாப் பகுதிகளையும் மூலைகளையும் சேர்த்து அறுக்காதீர்கள். தானியங்கள் தரையில் சிதறுமானால் அவற்றைச் சேகரித்து அள்ளிக்கொள்ளாதீர்கள். </span>
<span class='v LV19_10' data-id='LV19_10'><span class='v-num v-10'>10&nbsp;</span>உங்கள் திராட்சைக் கொடியில் உள்ள அனைத்து திராட்சைப் பழங்களையும் பறிக்காதீர்கள். தரையில் விழும் திராட்சைப் பழங்களையும் பொறுக்கிக்கொள்ளாதீர்கள். அவற்றை ஏழை ஜனங்களுக்கும் பயணிகளுக்கும் விட்டுவிட வேண்டும். நானே உங்கள் தேவனாகிய கர்த்தர். </span></div>
<div class='p'>
<span class='v LV19_11' data-id='LV19_11'><span class='v-num v-11'>11&nbsp;</span>“நீங்கள் திருடக்கூடாது. நீங்கள் ஜனங்களை ஏமாற்றவும் கூடாது. ஒருவருக்கொருவர் பொய் சொல்லாதீர்கள். </span>
<span class='v LV19_12' data-id='LV19_12'><span class='v-num v-12'>12&nbsp;</span>எனது பெயரைப் பயன்படுத்தி பொய் சத்தியம் செய்யாதீர்கள். நீங்கள் அவ்வாறு செய்தால் உங்கள் தேவனின் பெயரை மதிக்காமல் இருக்கிறீர்கள். நானே கர்த்தர். </span></div>
<div class='p'>
<span class='v LV19_13' data-id='LV19_13'><span class='v-num v-13'>13&nbsp;</span>“உங்கள் அண்டை வீட்டுக்காரனுக்குத் தீமை செய்யாதீர்கள். அவனிடம் திருடாதீர்கள். வேலைக்காரனின் கூலியை விடியும்வரை இரவு முழுக்க நிறுத்தி வைக்காதீர்கள். </span></div>
<div class='p'>
<span class='v LV19_14' data-id='LV19_14'><span class='v-num v-14'>14&nbsp;</span>“செவிடர்களை நீங்கள் சபிக்காதீர்கள். குருடன் விழுந்துவிடும்படி அவன் எதிரே எதுவும் போடாதீர்கள். உங்கள் தேவனுக்கு மரியாதைச் செலுத்த வேண்டும். நானே கர்த்தர்! </span></div>
<div class='p'>
<span class='v LV19_15' data-id='LV19_15'><span class='v-num v-15'>15&nbsp;</span>“நீங்கள் நியாயத்தீர்ப்பில் நடுநிலையுடன் இருங்கள். ஒருவன் ஏழை என்பதினால் சிறப்பான சலுகையோ அல்லது ஒருவர் முக்கியமான மனிதர் என்பதினால் விசேஷ சலுகையோ செய்யக் கூடாது. உனது அயலானுக்குத் தீர்ப்பளிக்கும்போது நடுநிலையில் இருந்து சொல்ல வேண்டும். </span>
<span class='v LV19_16' data-id='LV19_16'><span class='v-num v-16'>16&nbsp;</span>மற்றவர்களைப்பற்றிய பொய்க் கதைகளைப் பரப்பிக்கொண்டு திரியக் கூடாது. அயலானின் வாழ்வுக்கு ஆபத்து ஏற்படும்படி நீ எதுவும் செய்யக்கூடாது. நானே கர்த்தர்! </span></div>
<div class='p'>
<span class='v LV19_17' data-id='LV19_17'><span class='v-num v-17'>17&nbsp;</span>“உன் மனதில் உன் சகோதரனை நீ வெறுக்கக் கூடாது. உனது அயலான் உனக்குக் கெடுதல் செய்தால் அதைப்பற்றி அவனிடம் பேசு, பின் அவனை மன்னித்துவிடு. </span>
<span class='v LV19_18' data-id='LV19_18'><span class='v-num v-18'>18&nbsp;</span>உனக்கு ஜனங்கள் செய்த தீமைகளை மறந்துவிடு. பழிவாங்க முயற்சி செய்யாதே. உனது அயலானையும் உன்னைப்போல நேசி. நானே கர்த்தர்! </span></div>
<div class='p'>
<span class='v LV19_19' data-id='LV19_19'><span class='v-num v-19'>19&nbsp;</span>“நீங்கள் என்னுடைய சட்டங்களுக்குக் கீழ்ப்படிய வேண்டும். நீங்கள் இருவிதமான மிருகங்களைச் சேர்த்து இனப்பெருக்கம் செய்யக்கூடாது. உங்களது வயலில் இரண்டுவிதமான விதைகளை விதைக்கக்கூடாது. இரண்டு விதமான நூலில் இருந்து தயாரிக்கப்பட்ட ஆடைகளை அணியக் கூடாது. </span></div>
<div class='p'>
<span class='v LV19_20' data-id='LV19_20'><span class='v-num v-20'>20&nbsp;</span>“அடுத்தவனிடம் அடிமையாய் இருக்கிற ஒரு பெண்ணுடன் ஒருவன் பாலியல் உறவுகொள்ள நேரிடலாம். ஆனால் அவளை வாங்கவோ அவளுக்குச் சுதந்திரம் அளிக்கவோ முடியாது. இவ்வாறு நடந்தால் இது தண்டனைக்குரியது. ஆனால் இது மரணத்திற்குரியது அல்ல. ஏனென்றால் அவள் சுதந்திரமானவள் அல்ல. </span>
<span class='v LV19_21' data-id='LV19_21'><span class='v-num v-21'>21&nbsp;</span>அவன் குற்றபரிகார பலியாக ஆட்டுக்கடா ஒன்றை ஆசரிப்புக் கூடாரத்தின் வாசலுக்குக் கொண்டுவரவேண்டும். </span>
<span class='v LV19_22' data-id='LV19_22'><span class='v-num v-22'>22&nbsp;</span>அவன் சுத்திகரிக்கப்படும்படி ஆசாரியன் பாவ நிவிர்த்தி செய்வான். கர்த்தருக்கு முன்பாக ஆசாரியன் ஆட்டுக்கடாவை குற்றபரிகார பலியாகச் செலுத்த வேண்டும், அப்போது அவன் பாவங்கள் மன்னிக்கப்படும். </span></div>
<div class='p'>
<span class='v LV19_23' data-id='LV19_23'><span class='v-num v-23'>23&nbsp;</span>“வருங்காலத்தில் உங்கள் நாட்டுக்குள் நுழைந்த பின்பு உணவுக்காகப் பலவிதமான மரங்களை நீங்கள் நடுவீர்கள். ஒரு மரத்தை நட்டபிறகு மூன்று வருடத்திற்கு அதிலுள்ள பழங்களைப் பயன்படுத்தாமல் விட்டுவிட வேண்டும். </span>
<span class='v LV19_24' data-id='LV19_24'><span class='v-num v-24'>24&nbsp;</span>நான்காவது ஆண்டில் கிடைக்கும் பழங்கள் கர்த்தருக்குரியவை. அவற்றப் பரிசுத்தக் காணிக்கையாகக் கர்த்தரைத் துதிப்பதற்காகக் கொடுக்க வேண்டும். </span>
<span class='v LV19_25' data-id='LV19_25'><span class='v-num v-25'>25&nbsp;</span>ஐந்தாவது ஆண்டில் அம்மரத்திலுள்ள கனியை நீங்கள் உண்ணலாம். அம்மரம் உங்களுக்காக மேலும் மேலும் பழங்களைத் தரும். உனது தேவனாகிய கர்த்தர் நானே. </span></div>
<div class='p'>
<span class='v LV19_26' data-id='LV19_26'><span class='v-num v-26'>26&nbsp;</span>“இரத்தம் இருக்கிற இறைச்சியை நீங்கள் உண்ணக் கூடாது. </span></div>
<div class='p'>
<span class='v LV19_26' data-id='LV19_26'>“மாயவேலைகளைப் பயன்படுத்தவோ, அல்லது எதிர்காலத்தைப்பற்றி அறிய மந்திர, தந்திர வழிகளில் முயற்சி செய்யவோ கூடாது. </span></div>
<div class='p'>
<span class='v LV19_27' data-id='LV19_27'><span class='v-num v-27'>27&nbsp;</span>“உன் முகத்தில் வளருகிற முடியையும், தாடியையும் மழிக்கக் கூடாது. </span>
<span class='v LV19_28' data-id='LV19_28'><span class='v-num v-28'>28&nbsp;</span>மரித்து போனவர்களின் நினைவாக உன் உடலில் கீறி அடையாளம் உருவாக்காதே. உன் உடம்பில் பச்சை குத்திக்கொள்ளாதே. நானே கர்த்தர். </span></div>
<div class='p'>
<span class='v LV19_29' data-id='LV19_29'><span class='v-num v-29'>29&nbsp;</span>“உனது மகள் வேசியாகும்படி விடாதே. அவளை நீ மதிக்கவில்லை என்பதையே அது காட்டும். உன் நாட்டில் ஜனங்கள் வேசிகளாகும்படிவிடாதே. இத்தகைய பாவம் உன் நாட்டில் காணப்படக்கூடாது. </span></div>
<div class='p'>
<span class='v LV19_30' data-id='LV19_30'><span class='v-num v-30'>30&nbsp;</span>“எனது ஓய்வு நாளில் நீங்கள் வேலை செய்யக்கூடாது. என் பரிசுத்தமான இடத்தை நீங்கள் மதிக்க வேண்டும். நானே கர்த்தர். </span></div>
<div class='p'>
<span class='v LV19_31' data-id='LV19_31'><span class='v-num v-31'>31&nbsp;</span>“மந்திரவாதிகளிடமும் செத்தவர்களிடமும் தொடர்புகொள்வதாகக் கூறுபவர்களிடமும் புத்திமதி கேட்டு செல்லாதீர்கள். அவர்கள் உங்களைத் தீட்டுப்படுத்துவார்கள். நானே உங்கள் தேவனாகிய கர்த்தர். </span></div>
<div class='p'>
<span class='v LV19_32' data-id='LV19_32'><span class='v-num v-32'>32&nbsp;</span>“முதியவர்களுக்கு மரியாதை கொடு. அவர்கள் அறைக்குள் வரும்போது எழுந்து நில். உங்கள் தேவனுக்கு மரியாதை செலுத்துங்கள். நானே கர்த்தர். </span></div>
<div class='p'>
<span class='v LV19_33' data-id='LV19_33'><span class='v-num v-33'>33&nbsp;</span>“உனது நாட்டில் வாழும் அயல்நாட்டுக்காரர்களுக்குக் கெடுதல் செய்யாதே. </span>
<span class='v LV19_34' data-id='LV19_34'><span class='v-num v-34'>34&nbsp;</span>நீ உனது நாட்டாரை மதிப்பதுபோலவே அந்நியர்களையும் மதிக்க வேண்டும். நீ உன்னையே நேசிப்பது போல அந்நியர்களையும் நேசிக்க வேண்டும். ஏனென்றால் நீங்களும் முன்பு எகிப்தில் அந்நியராயிருந்தீர்கள். நானே உங்கள் தேவனாகிய கர்த்தர். </span></div>
<div class='p'>
<span class='v LV19_35' data-id='LV19_35'><span class='v-num v-35'>35&nbsp;</span>“நியாய விசாரணையின்போது நடு நிலமையில் இருங்கள். அளக்கும்போதும், நிறுக்கும்போதும் நேர்மையாக இருங்கள். </span>
<span class='v LV19_36' data-id='LV19_36'><span class='v-num v-36'>36&nbsp;</span>உங்கள் கூடைகளும், ஜாடிகளும் சரியான அளவுள்ளவையாக இருக்கட்டும். உங்கள் எடைக் கற்களும், தராசும் பொருட்களைச் சரியாக எடை போடட்டும். நானே உங்கள் தேவனாகிய கர்த்தர், எகிப்திலிருந்து உங்களை நானே வெளியே அழைத்து வந்தேன். </span></div>
<div class='p'>
<span class='v LV19_37' data-id='LV19_37'><span class='v-num v-37'>37&nbsp;</span>“எனது கட்டளைகளையும், எனது விதிகளையும் நினைவில் கொண்டு அவற்றுக்கு நீங்கள் கீழ்ப்படிய வேண்டும். நானே கர்த்தர்” என்று கூறினார். </span></div></div>
<div class='footnotes'>

<span class='footnote' id='note-16'><span class='key'>* </span><a href='#footnote-16' class='backref'>19:3</a> <span class='text'> <span class="fk">ஓய்வு நாட்கள் </span><span class="ft">அல்லது வாரத்தின் ஏழாவது நாள். இது சனிக்கிழமையை குறிக்கலாம் அல்லது ஜனங்கள் வேலை செய்யக் கூடாத எல்லா விசேஷ நாட்களையும் குறிக்கலாம்.</span></span></span>
</div>
<div class='footer'><div class='nav'>
<a class='prev' href='LV18.html'></a>
<a class='home' href='index.html'></a>
<a class='next' href='LV20.html'></a>
</div></div>
</body></html>
