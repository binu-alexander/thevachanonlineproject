<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 சாமுவேல் 14</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='S1.html'> 1 சாமுவேல் 14 </a>
<a class='prev' href='S113.html'>  </a>
<a class='next' href='S115.html'>  </a>
</div></div>
<div class='chapter section S114 tam2008 tam S1 uni_ila.sundaram-08' dir='ltr' data-id='S114' data-nextid='S115' data-previd='S113' lang='ta'> 

<div class='c'>14</div>
<div class='s'>யோனத்தான் பெலிஸ்தர்களைத் தாக்குகிறான் </div>
<div class='p'>
<span class='v S114_1' data-id='S114_1'><span class='verse1 v-num v-1'>1&nbsp;</span>அன்று தன் ஆயுதங்களைத் தூக்கி வந்த இளைஞனோடு சவுலின் மகனாகிய யோனத்தான், பேசினான், “பள்ளத்தாக்கின் இன்னொரு பக்கத்தில் உள்ள பெலிஸ்தர்களின் முகாமிற்கு போவோம்” என்றான். தந்தையிடம் சொல்லாமல் போனான். </span></div>
<div class='p'>
<span class='v S114_2' data-id='S114_2'><span class='v-num v-2'>2&nbsp;</span>சவுல் மலையோரத்தில் மிக்ரோனில் ஒரு மாதுளை மரத்தின் கீழ் உட்கார்ந்திருந்தான். அதனருகில் போரடிக்கிற களம் இருந்தது. அவனோடு 600 பேர் இருந்தனர். </span>
<span class='v S114_3' data-id='S114_3'><span class='v-num v-3'>3&nbsp;</span>அந்நாட்களில் அகியா என்ற ஒருவன் இருந்தான். இப்போது அகியா ஆசாரியனாயிருந்தான். அகியா ஏபோத்தைத் தரித்து ஆசாரிய ஊழியம் செய்துவந்தான். அகியா என்பவன் இக்கபோத்தின் சகோதரனான அகிதூபின் மகன். இக்கபோத் பினெகாசின் மகன். பினெகாசு ஏலியின் மகன். சீலோவில் முன்பு ஏலி ஆசாரியனாக இருந்தான். </span></div>
<div class='p'>
<span class='v S114_3' data-id='S114_3'>யோனத்தான் தனியாக விட்டுப் போயிருந்ததை யாரும் அறியவில்லை. </span>
<span class='v S114_4' data-id='S114_4'><span class='v-num v-4'>4&nbsp;</span>அவன் சென்ற வழியில் இரு பக்கமும் போசே, சேனே எனும் இரு பெரும் பாறைகள் இருந்தன. இந்தக் கணவாய் வழியாகச் செல்ல யோனத்தான் திட்டமிட்டான். </span>
<span class='v S114_5' data-id='S114_5'><span class='v-num v-5'>5&nbsp;</span>இந்தப் பாறைகளில் ஒன்று மிக்மாசை நோக்கியும் இன்னொன்று கிபியாவை நோக்கியும் இருந்தன. </span></div>
<div class='p'>
<span class='v S114_6' data-id='S114_6'><span class='v-num v-6'>6&nbsp;</span>யோனத்தான் தன்னுடைய ஆயுதங்களைச் சுமந்து வந்த இளம் உதவியாளனிடம், “வா, நாம் அந்நியரின் முகாமுக்குப் போவோம், அவர்களைத் தோற்கடிக்க ஒருவேளை கர்த்தர் நமக்கு உதவலாம்! கர்த்தரை யாராலும் தடுக்க முடியாது. நமது எண்ணிக்கை அதிகமோ அல்லது குறைவோ அது காரியமல்ல” என்றான். </span></div>
<div class='p'>
<span class='v S114_7' data-id='S114_7'><span class='v-num v-7'>7&nbsp;</span>அதற்கு ஆயுதங்களை சுமந்து வந்த இளம் உதவியாளன் “உங்களுக்குச் சரியென்று தோன்றுவதைச் செய்யுங்கள், நான் எப்போதும் உங்களோடு இருப்பேன்” என்றான். </span></div>
<div class='p'>
<span class='v S114_8' data-id='S114_8'><span class='v-num v-8'>8&nbsp;</span>அப்பொழுது யோனத்தான், “சரி போவோம், பள்ளத்தாக்கைக் கடந்து பெலிஸ்தர்களின் எல்லைக்குள் செல்வோம். நம்மை அவர்கள் பார்க்கும்படி செய்வோம். </span>
<span class='v S114_9' data-id='S114_9'><span class='v-num v-9'>9&nbsp;</span>அவர்கள் ‘நாங்கள் வரும்வரை அங்கேயே நில்லுங்கள்’ என்றால் நாம் அங்கேயே நிற்போம். மேலே செல்லமாட்டோம். </span>
<span class='v S114_10' data-id='S114_10'><span class='v-num v-10'>10&nbsp;</span>ஆனால் அவர்கள் ‘இங்கே வாருங்கள்’ என்றால் போவோம். ஏனென்றால் கர்த்தர் நாம் அவர்களைத் தோற்கடிக்க அனுமதிக்கிறார் என்பதற்கு இது தேவனுடைய அடையாளமாகும்” என்றான். </span></div>
<div class='p'>
<span class='v S114_11' data-id='S114_11'><span class='v-num v-11'>11&nbsp;</span>பெலிஸ்தர் பார்வையில் படுமாறு யோனத்தானும், இளம் உதவியாளனும் நடந்தனர். அவர்களோ, “பார்! இஸ்ரவேலர்கள் துவாரங்களில் ஒளிந்திருந்து வெளியே வருகிறார்கள்” என்றனர். </span>
<span class='v S114_12' data-id='S114_12'><span class='v-num v-12'>12&nbsp;</span>கோட்டைக்குமேலிருந்த பெலிஸ்தர் “இங்கே வாருங்கள், உங்களுக்குப் பாடம் கற்பிக்கிறோம்!” என அவர்களை நோக்கிக் கூவினர். </span></div>
<div class='p'>
<span class='v S114_12' data-id='S114_12'>யோனத்தான் தன் உதவியாளரிடம், “மலைக்கு என்னைப் பின்தொடர்ந்து வா, கர்த்தர் பெலிஸ்தர்களை தோற்கடிக்க அடையாளம் காட்டினார்!” என்றான். </span></div>
<div class='p'>
<span class='v S114_13 S114_14' data-id='S114_13'><span class='v-num v-13-14'>13-14&nbsp;</span>யோனத்தான் தன் கைகளாலும், கால்களாலும் பற்றியபடி மலைமீது ஏறினான். உதவியாளன் பின்னால் ஏறினான். அவர்கள் இருவரும் பெலிஸ்தர்களைத் தாக்கி, முதலில் 20 பேரை கொன்றனர். முன்னால் வருகின்றவர்களை யோனத்தானும், பின்னால் வருகிறவரை உதவியாளனும் கொன்றனர். </span></div>
<div class='p'>
<span class='v S114_15' data-id='S114_15'><span class='v-num v-15'>15&nbsp;</span>வயலிலும், கோட்டையிலும், முகாமிலும் உள்ள வீரர்கள் இவர்களைக் கண்டு பயந்தனர்! பூமி அதிர்ந்தது. இதைக் கண்டு மிகுந்த தைரியமுள்ள வீரர்களும் மென்மேலும் பயந்தனர். </span></div>
<div class='p'>
<span class='v S114_16' data-id='S114_16'><span class='v-num v-16'>16&nbsp;</span>பென்யமீன் நாட்டில் கிபியாவிலே சவுலின் காவல்காரர்கள் பெலிஸ்தர் பல்வேறு திசைகளில் ஓடிக்கொண்டிருப்பதைக் கண்டனர். </span>
<span class='v S114_17' data-id='S114_17'><span class='v-num v-17'>17&nbsp;</span>சவுல், “நம்மவர்களை எண்ணிக் கணக்கிடுங்கள். முகாமிற்கு வெளியே யார் போனது என்று தெரியவேண்டும்” என்றான். </span></div>
<div class='p'>
<span class='v S114_17' data-id='S114_17'>அவர்கள் ஆட்களின் தொகையைக் கணக்கிட்டனர். யோனத்தானும் அவனது உதவியாளனும் காணவில்லை. </span></div>
<div class='p'>
<span class='v S114_18' data-id='S114_18'><span class='v-num v-18'>18&nbsp;</span>சவுல் அகியாவிடம், “கர்த்தருடைய பரிசுத்தப் பெட்டியை கொண்டுவா!” என்றான். (அப்போது கர்த்தருடைய பரிசுத்தப் பெட்டி அவர்களோடுதான் இருந்தது.) </span>
<span class='v S114_19' data-id='S114_19'><span class='v-num v-19'>19&nbsp;</span>சவுல் ஆசாரியனாகிய அகியாவிடம் பேசிக்கொண்டே தேவனுடைய ஆலோசனைக்குக் காத்திருந்தான். பெலிஸ்தர்களின் முகாமில் கூச்சலும் குழப்பமும் மிகுந்தன. இதனால் சவுல் பொறுமையை இழந்து, ஆசாரியனாகிய அகியாவிடம், “இது போதும்! உன் கைகளைத் தளர்த்தி ஜெபத்தை நிறுத்து!” என்றான். </span></div>
<div class='p'>
<span class='v S114_20' data-id='S114_20'><span class='v-num v-20'>20&nbsp;</span>சவுல் தன் படையைச் சேர்த்துக்கொண்டு சண்டையிடச் சென்றான். பெலிஸ்தர்கள் குழப்பமுற்று தங்களுக்குள் வாளால் மோதிக்கொண்டனர். </span>
<span class='v S114_21' data-id='S114_21'><span class='v-num v-21'>21&nbsp;</span>ஏற்கெனவே சில எபிரெயர் பெலிஸ்தருக்கு அடிமைவேலை செய்து கொண்டிருந்தனர்! அவர்களும் இப்போது இஸ்ரவேல் மற்றும் சவுல் யோனத்தானோடு சேர்ந்தனர். </span>
<span class='v S114_22' data-id='S114_22'><span class='v-num v-22'>22&nbsp;</span>எப்பிராயீம் மலைப் பகுதியில் ஒளிந்திருந்த இஸ்ரவேலர் பெலிஸ்தரின் தோல்வியைக் கேள்விப்பட்டு அவர்களும் சேர்ந்து துரத்தினார்கள். </span>
<span class='v S114_23' data-id='S114_23'><span class='v-num v-23'>23&nbsp;</span>எனவே, கர்த்தர் அன்று இஸ்ரவேலரை காப்பாற்றினார். அச்சண்டை பெத்தாவேனைக் கடந்தது. சவுலிடம் இப்போது 10,000 வீரர்களும் முழுபடையும் இருந்தனர். மலைநாட்டில் உள்ள அனைத்து நகரங்களுக்கும் இந்தப் போர் பரவியது. </span></div>
<div class='s'>சவுல் இன்னொரு தவறு செய்கிறான் </div>
<div class='p'>
<span class='v S114_24' data-id='S114_24'><span class='v-num v-24'>24&nbsp;</span>அன்று சவுல் ஒரு பெரிய தவறு செய்தான். இஸ்ரவேலர் களைப்பாகவும் பசியோடும் இருந்தனர். அவர்களிடம், “மாலைக்கு முன் யாராவது உண்டாலோ, பகைவரை வெல்லுமுன் யாராவது உண்டாலோ தண்டிக்கப்படுவார்கள்!” என்று ஆணையிட்டிருந்தான். எனவே யாரும் அன்று உண்ணாமல் இருந்தனர். </span></div>
<div class='p'>
<span class='v S114_25 S114_26' data-id='S114_25'><span class='v-num v-25-26'>25-26&nbsp;</span>சிலர் போர் செய்த வண்ணம் காட்டுப் பகுதிக்குப் போனபோது தேன் கூடுகளைக் கண்டும் ஆணைக்குப் பயந்து உண்ணவில்லை. </span>
<span class='v S114_27' data-id='S114_27'><span class='v-num v-27'>27&nbsp;</span>ஆனால் யோனத்தானுக்கு அவற்றைப்பற்றி எந்த விஷயமும் தெரியாது. உண்ணாமலிருக்க ஜனங்கள் நிர்பந்திக்கப்பட்டதைப்பற்றி அவன் எதுவும் அறிந்திருக்கவில்லை. யோனத்தானின் கையில் ஒரு கோல் இருந்தது. கோலின் ஒரு முனையைத்தேன் கூட்டில் நுழைத்து வெளியே எடுத்து, அத்தேனைப் பருகினான். பருகி முடிந்ததும் மிகவும் தெம்பாக இருப்பதாக உணர்ந்தான். </span></div>
<div class='p'>
<span class='v S114_28' data-id='S114_28'><span class='v-num v-28'>28&nbsp;</span>ஒரு வீரன், “உமது தந்தை ஒரு சிறப்பான ஆணைச் செய்யும்படி எல்லா வீரர்களையும் நிர்பந்தித்திருக்கிறார். யாரேனும் ஒருவர் இன்றைய தினம் உண்டால் தண்டிக்கப்படுவதாகக் கூறியுள்ளார்! எவரும் உண்ணவில்லை அதனால் தான் எல்லாரும் சோர்வாக உள்ளனர்” என்றான். </span></div>
<div class='p'>
<span class='v S114_29' data-id='S114_29'><span class='v-num v-29'>29&nbsp;</span>யோனத்தானோ, “என் தந்தை ஏராளமான துன்பங்களை நாட்டுக்குத் தந்துள்ளார்! கொஞ்சம் தேன் உண்டதும் எனக்கு எவ்வளவு உற்சாகமாக இருக்கிறது என்பதை நீயே பார்! </span>
<span class='v S114_30' data-id='S114_30'><span class='v-num v-30'>30&nbsp;</span>பகைவரிடமிருந்து எடுத்த உணவை உண்டிருந்தால் நாம் மேலும் உற்சாகமாக இருந்திருக்க முடியும். நாம் இன்னும் அதிக பெலிஸ்தர்களைக் கொன்றிருக்கலாம்!” என்றான். </span></div>
<div class='p'>
<span class='v S114_31' data-id='S114_31'><span class='v-num v-31'>31&nbsp;</span>அன்று இஸ்ரவேலர்கள் பெலிஸ்தர்களைத் தோற்கடித்து, அவர்களை மிக்மாஸ் முதல் ஆயலோன் வரை துரத்தினபடியால் களைப்பாகவும், பசியாகவும் இருந்தனர். </span>
<span class='v S114_32' data-id='S114_32'><span class='v-num v-32'>32&nbsp;</span>அவர்கள் ஆடுகளையும், கன்றுகுட்டிகளையும் பெலிஸ்தர்களிடமிருந்து கைப்பற்றி கொன்று தின்றனர். அம்மிருகங்களின் இரத்தம் இன்னும் உறைந்திருந்தது! </span></div>
<div class='p'>
<span class='v S114_33' data-id='S114_33'><span class='v-num v-33'>33&nbsp;</span>ஒருவன் சவுலிடம், “பாருங்கள்! ஜனங்கள் கர்த்தருக்கு எதிராகப் பாவம் செய்துவிட்டனர். அவர்கள் இறைச்சியை அதில் இரத்தம் இருக்கும்போது தின்று கொண்டிருக்கின்றனர்!” என்றான். </span></div>
<div class='p'>
<span class='v S114_33' data-id='S114_33'>சவுலோ, “நீங்கள் பாவம் செய்திருக்கிறீர்கள்! இப்போது இங்கே பெரிய கல்லை உருட்டிக் கொண்டு வாருங்கள்” என்றான். </span>
<span class='v S114_34' data-id='S114_34'><span class='v-num v-34'>34&nbsp;</span>மேலும், “ஜனங்களிடம் போங்கள், இரத்தத்தோடு இருப்பதைச் சாப்பிடுவதால் கர்த்தருக்கு எதிராகப் பாவம் செய்துவிட்டீர்கள். தங்கள் மாட்டையும் ஆட்டையும் என் முன் கொண்டு வர வேண்டும் எனச் சொல்லுங்கள். இங்குதான் அவர்கள் ஆடுகளையும், மாடுகளையும் கொல்லவேண்டும். கர்த்தருக்கு எதிராகப் பாவம் செய்யவேண்டாம். இரத்தம் உறைந்திருக்கிற இறைச்சியை உண்ணவேண்டாம்” என்றான். </span></div>
<div class='p'>
<span class='v S114_34' data-id='S114_34'>அன்று இரவு ஒவ்வொருவனும் தங்கள் மிருகங்களைக் கொண்டு வந்து அங்கே கொன்றனர். </span>
<span class='v S114_35' data-id='S114_35'><span class='v-num v-35'>35&nbsp;</span>பின் சவுல் அங்கே கர்த்தருக்காக பலிபீடம் கட்டினான். சவுல் தானாகவே கர்த்தருக்காக அப்பலிபீடத்தைக் கட்டத் தொடங்கினான்! </span></div>
<div class='p'>
<span class='v S114_36' data-id='S114_36'><span class='v-num v-36'>36&nbsp;</span>சவுல், “இன்று இரவு பெலிஸ்தர்களுக்கும் பின்னால்போய் அவர்களைக் கொன்று அவர்களுடையதை எடுத்து வருவோம்!” என்று சொன்னான். </span></div>
<div class='p'>
<span class='v S114_36' data-id='S114_36'>படையினர், “உங்களுக்குச் சரி என்று படுவதைச் செய்யுங்கள்” என்று சொன்னார்கள். </span></div>
<div class='p'>
<span class='v S114_36' data-id='S114_36'>ஆனால் ஆசாரியனோ, “தேவனைக் கேட்போம்” என்றான். </span></div>
<div class='p'>
<span class='v S114_37' data-id='S114_37'><span class='v-num v-37'>37&nbsp;</span>எனவே சவுல் தேவனிடம், “பெலிஸ்தர்களைத் துரத்திப் போகலாமா? அவர்களைத் தோற்கடிக்கவிடு வீரா?” என்று கேட்டான் ஆனால் தேவன் அன்று சவுலுக்கு பதில் சொல்லவில்லை. </span></div>
<div class='p'>
<span class='v S114_38' data-id='S114_38'><span class='v-num v-38'>38&nbsp;</span>எனவே, “எல்லாத் தலைவர்களையும் கூப்பிடுங்கள்! இன்று பாவம் செய்தது யாரெனப் பார்ப்போம். </span>
<span class='v S114_39' data-id='S114_39'><span class='v-num v-39'>39&nbsp;</span>நான் இஸ்ரவேலை காக்கும் கர்த்தருடைய பேரில் சத்தியம் செய்திருக்கிறேன். என் மகனே பாவம் செய்தாலும் சாகடிக்கப்படுவான்” என்றான். யாரும் பதில் சொல்லவில்லை. </span></div>
<div class='p'>
<span class='v S114_40' data-id='S114_40'><span class='v-num v-40'>40&nbsp;</span>பின் அவன், “நீங்கள் அந்தப் பக்கம் நில்லுங்கள், நானும் என் மகனும் இந்தப் பக்கம் நிற்போம்” என்றான். </span></div>
<div class='p'>
<span class='v S114_40' data-id='S114_40'>வீரர்களும், “உங்கள் விருப்பம் ஐயா!” என்றனர். </span></div>
<div class='p'>
<span class='v S114_41' data-id='S114_41'><span class='v-num v-41'>41&nbsp;</span>அப்பொழுது சவுல், “இஸ்ரவேலரின் தேவனாகிய கர்த்தாவே, உமது தொண்டனுக்கு இன்று ஏன் பதில் சொல்லவில்லை? நானோ அல்லது என் மகனோ பாவம் செய்திருந்தால், ஊரீம்மைத் தாரும். உம்முடைய இஸ்ரவேல் ஜனங்கள் பாவம் செய்திருந்தால் தும்மீம்மைத் தாரும்” என்று ஜெபித்தான். </span></div>
<div class='p'>
<span class='v S114_41' data-id='S114_41'>சவுலும் யோனத்தானும் தேர்ந்தெடுக்கப்பட்டனர். ஜனங்கள் தப்பினார்கள். </span>
<span class='v S114_42' data-id='S114_42'><span class='v-num v-42'>42&nbsp;</span>சவுல் “மீண்டும் சீட்டைப் போட்டு, பாவி நானா என் மகனா” என்று கேட்டான். யோனத்தான் மேல் சீட்டு விழுந்தது. </span></div>
<div class='p'>
<span class='v S114_43' data-id='S114_43'><span class='v-num v-43'>43&nbsp;</span>சவுல் மகனிடம், “சொல் என்ன பாவம் செய்தாய்?” என்று கேட்டான். </span></div>
<div class='p'>
<span class='v S114_43' data-id='S114_43'>அதற்கு யோனத்தான், “நான் என் கோலின் நுனியில் இருந்த கொஞ்சம் தேனை சுவைத்தேன். அதற்காக நான் மரிக்க வேண்டுமா?” என்று கேட்டான். </span></div>
<div class='p'>
<span class='v S114_44' data-id='S114_44'><span class='v-num v-44'>44&nbsp;</span>ஆனால் சவுல், “என் சத்தியத்தை நான் காப்பாற்றாவிட்டால் தேவன் என்னைத் தண்டிப்பார்! நீ மரிக்கத்தான் வேண்டும்” என்றான். </span></div>
<div class='p'>
<span class='v S114_45' data-id='S114_45'><span class='v-num v-45'>45&nbsp;</span>ஆனால் வீரர்களோ, “இன்று யோனத்தான் இஸ்ரவேலருக்குப் பெரிய வெற்றியைத் தந்தான். அவன் மரிக்கக்கூடாது! ஜீவனுள்ள தேவனுடைய நாமத்தில் நாங்களும் சத்தியம் செய்கிறோம். யோனத்தானின் தலையிலிருந்து யாரும் ஒரு மயிரையேனும் அகற்ற முடியாது! தேவன் இன்று அவனுக்குப் பெலிஸ்தர்களை வெல்ல உதவினார்!” என்றனர். எனவே யோனத்தானை ஜனங்கள் காப்பாற்றினார்கள். அவன் கொல்லப்படவில்லை. </span></div>
<div class='p'>
<span class='v S114_46' data-id='S114_46'><span class='v-num v-46'>46&nbsp;</span>சவுல் பெலிஸ்தர்களைத் துரத்தாததால் அவர்கள் தங்கள் சொந்த இடங்களுக்குப் போனார்கள். </span></div>
<div class='s'>சவுல் இஸ்ரவேலரின் பகைவரோடு போரிடுகிறான் </div>
<div class='p'>
<span class='v S114_47' data-id='S114_47'><span class='v-num v-47'>47&nbsp;</span>சவுல் இஸ்ரவேலர்களை முழுமையாகக் கட்டுப்படுத்தி அவர்களின் அரசனானான். மோவாப், அம்மோனியர். ஏதோம் எனும் சோபா அரசன், பெலிஸ்தர்களை சவுல் வென்றான். சவுல் எங்கெல்லாம் சென்றானோ அங்கெல்லாம் இஸ்ரவேலரின் பகைவர்களையெல்லாம் வென்றான். </span>
<span class='v S114_48' data-id='S114_48'><span class='v-num v-48'>48&nbsp;</span>சவுல் மிகத் தைரியமானவன். இஸ்ரவேலை கைப்பற்ற முயன்ற அனைத்து பகைவரையும் வென்றான். மேலும் அமலேக்கியரையும் தோற்கடித்தான்! </span></div>
<div class='p'>
<span class='v S114_49' data-id='S114_49'><span class='v-num v-49'>49&nbsp;</span>யோனத்தான், இஸ்வி, மல்கிசூவா ஆகியோர் சவுலின் மகன்கள். மூத்தமகள் மேராப், இளையவள் மீகாள். </span>
<span class='v S114_50' data-id='S114_50'><span class='v-num v-50'>50&nbsp;</span>சவுலின் மனைவி பெயர் அகினோவாம். அவள் அகிமாசின் மகள். </span></div>
<div class='p'>
<span class='v S114_50' data-id='S114_50'>அவனது தளபதியின் பெயர் அப்னேர், இவன் சவுலின் சித்தப்பா நேரின் மகன். </span>
<span class='v S114_51' data-id='S114_51'><span class='v-num v-51'>51&nbsp;</span>கீஸ் சவுலின் தந்தை. அப்னேரின் தந்தையான நேர் ஆபியேலின் மகன். </span></div>
<div class='p'>
<span class='v S114_52' data-id='S114_52'><span class='v-num v-52'>52&nbsp;</span>சவுல் தன் ஆயுள் முழுவதும் பெலிஸ்தரோடு போரிட்டான். தைரியமும் வீரமும் உள்ள யாரைப் பார்த்தாலும் அவனை அழைத்து வீரர்களின் சேனையில் சேர்ந்துவிடுவான். அவர்கள் அரசனுக்கு அருகாமையில் இருந்து அரசனை காப்பாற்றுவர். </span></div></div>
<div class='footnotes'>

</div>
<div class='footer'><div class='nav'>
<a class='prev' href='S113.html'></a>
<a class='home' href='index.html'></a>
<a class='next' href='S115.html'></a>
</div></div>
</body></html>
