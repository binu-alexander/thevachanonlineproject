<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக யாக்கோபு 1</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='JM.html'> யாக்கோபு 1 </a>
<a class='prev' href='HB13.html'>  </a>
<a class='next' href='JM2.html'>  </a>
</div></div>
<div class='chapter section JM1 tam2008 tam JM uni_ila.sundaram-08' dir='ltr' data-id='JM1' data-nextid='JM2' data-previd='HB13' lang='ta'><div class='mt'>யாக்கோபு </div><div class='mt2'>எழுதிய கடிதம்  
</div>
<div class='c'>1</div>
<div class='p'>
<span class='v JM1_1' data-id='JM1_1'><span class='verse1 v-num v-1'>1&nbsp;</span>தேவனுக்கும் கர்த்தராகிய இயேசு கிறிஸ்துவுக்கும் ஊழியனான யாக்கோபு, உலகமெங்கும் பரவியுள்ள பன்னிரண்டு குடிகளுக்கும் வாழ்த்துக்களோடு எழுதிக்கொள்வது: </span></div>
<div class='s'>விசுவாசமும் ஞானமும் </div>
<div class='p'>
<span class='v JM1_2' data-id='JM1_2'><span class='v-num v-2'>2&nbsp;</span>எனது சகோதர சகோதரிகளே, உங்களுக்குப் பலவகையான தொந்தரவுகள் இருக்கும். ஆனால் இவை நிகழும்போது இதற்காக மகிழ்ச்சி அடையுங்கள். </span>
<span class='v JM1_3' data-id='JM1_3'><span class='v-num v-3'>3&nbsp;</span>ஏனென்றால், இத்தொந்தரவுகள் உங்களது விசுவாசத்தை சோதிக்கின்றன என நீங்கள் அறியுங்கள். இவை உங்களுக்குப் பொறுமையைத் தருகின்றது. </span>
<span class='v JM1_4' data-id='JM1_4'><span class='v-num v-4'>4&nbsp;</span>நீங்கள் செய்யும் ஒவ்வொரு காரியத்திலும் பொறுமை வெளிப்படக்கடவது. அப்பொறுமை உங்களை, நீங்கள் ஒன்றிலும் குறைவுள்ளவர்களாக இல்லாமல் முழுமையும் நிறைவும் உள்ளவர்களாக ஆக்கித் தன் பணியை நிறைவு செய்யும். </span></div>
<div class='p'>
<span class='v JM1_5' data-id='JM1_5'><span class='v-num v-5'>5&nbsp;</span>ஆனால் உங்களில் எவருக்கேனும் ஞானம் வேண்டுமானால் நீங்கள் தேவனிடம்தான் கேட்டுக்கொள்ள வேண்டும். தேவன் தாராளமானவர். கேட்கின்ற ஒவ்வொருவருக்கும் கொடுப்பதில் அவர் மகிழ்வடைகிறார். ஆகையால் தேவன் உங்களுக்கு ஞானத்தைக் கொடுப்பார். </span>
<span class='v JM1_6' data-id='JM1_6'><span class='v-num v-6'>6&nbsp;</span>ஆனால் நீங்கள் தேவனைக் கேட்டுக்கொள்ளும்போது உங்களுக்கு அவர் மீது விசுவாசம் வேண்டும். தேவனை சந்தேகித்தல் கூடாது. சந்தேகப்படுகிறவன் கடலில் உள்ள அலைகளைப் போன்றவன். காற்று அந்த அலைகளை மேலும் கீழுமாகப் புரட்டும். </span>
<span class='v JM1_7 JM1_8' data-id='JM1_7'><span class='v-num v-7-8'>7-8&nbsp;</span>சந்தேகப்படுகிறவன் ஒரே நேரத்தில் இரண்டு வேறுபட்ட சிந்தனைகளை உடையவனாக இருக்கிறான். அவன் தான் செய்கின்ற எதைப் பற்றியும் தீர்மானிக்க முடியாதவன். இத்தகையவன் கர்த்தரிடமிருந்து எதையும் பெற்றுக்கொள்ள முடியாது. </span></div>
<div class='s'>உண்மையான செல்வம் </div>
<div class='p'>
<span class='v JM1_9' data-id='JM1_9'><span class='v-num v-9'>9&nbsp;</span>தேவன் தன்னை செல்வந்தனாக ஆக்கியிருக்கிறார் என ஒரு ஏழைச் சகோதரன் அல்லது சகோதரி பெருமைப்பட வேண்டும். </span>
<span class='v JM1_10' data-id='JM1_10'><span class='v-num v-10'>10&nbsp;</span>மேலும் தேவன் தன்னைப் பணிவுள்ளவனாக ஆக்கியிருக்கிறார் என ஒரு பணக்காரச் சகோதரன் அல்லது சகோதரி பெருமைப்பட வேண்டும். எப்படி? “அவன் ஒரு காட்டுப் பூவைப்போல உதிர்ந்து போவான்” என்று தேவன் சொன்னார். </span>
<span class='v JM1_11' data-id='JM1_11'><span class='v-num v-11'>11&nbsp;</span>சூரியன் உதயமானதும் கொஞ்சம் கொஞ்சமாகச் சூடாகிறது. சூரிய வெப்பமானது செடிகளைக் காய வைக்கிறது. பூ உதிர்ந்துவிடுகின்றது. அந்த பூ அழகாக இருந்தது. ஆனால் அது வாடிப்போய் விடுகிறது. பணக்காரனும் அப்படித்தான். அவன் தன் வியாபாரத்துக்காகத் திட்டமிடும்போது இறந்துபோவான். </span></div>
<div class='s'>தேவனிடமிருந்து சோதனைகள் வருவதில்லை </div>
<div class='p'>
<span class='v JM1_12' data-id='JM1_12'><span class='v-num v-12'>12&nbsp;</span>சோதிக்கப்படும்போது உறுதியாய் இருக்கிற மனிதன் மிகுந்த பாக்கியவான் ஆகிறான். ஏனெனில் தான் நேசிக்கிறவர்களுக்குத் தருவதாக தேவன் வாக்களித்த வாழ்வு என்னும் பரிசை, சோதனையில் தேறிவிடும்போது அவன் பெறுவான். </span>
<span class='v JM1_13' data-id='JM1_13'><span class='v-num v-13'>13&nbsp;</span>ஒரு மனிதன் சோதிக்கப்படும்போது, “அந்த சோதனை தேவனிடமிருந்து உண்டாகிறது” என்று அவன் சொல்லக் கூடாது. பொல்லாங்கினால் தேவன் சோதிக்கப்படுவதில்லை. மேலும் தேவன் ஒருவரையும் சோதிப்பதும் இல்லை. </span>
<span class='v JM1_14' data-id='JM1_14'><span class='v-num v-14'>14&nbsp;</span>அவனவன் தனது சுய ஆசைகளாலேயே இழுக்கப்பட்டு சிக்குண்டு சோதிக்கப்படுகிறான். </span>
<span class='v JM1_15' data-id='JM1_15'><span class='v-num v-15'>15&nbsp;</span>இந்த ஆசையானது கருத்தரித்து பாவத்தைப் பிறப்பிக்கிறது. மேலும் பாவம் முழுமையடையும்போது மரணத்தைத் தருகிறது. </span></div>
<div class='p'>
<span class='v JM1_16' data-id='JM1_16'><span class='v-num v-16'>16&nbsp;</span>எனது அன்புக்குரிய சகோதர சகோதரிகளே, ஏமாற்றப்படாமல் இருங்கள். </span>
<span class='v JM1_17' data-id='JM1_17'><span class='v-num v-17'>17&nbsp;</span>எல்லா நன்மைகளும் தேவனிடமிருந்தே வருகின்றன. ஒவ்வொரு முழுமையான வரமும் அவரிடமிருந்தே வருகின்றது. இவை, சூரியன், சந்திரன், நட்சத்திரங்கள் போன்றவற்றை உருவாக்கிய பிதாவிடமிருந்தே வருகின்றன. அவர் மாறுவதில்லை. எப்பொழுதும் ஒரே மாதிரியாக இருக்கிறார். </span>
<span class='v JM1_18' data-id='JM1_18'><span class='v-num v-18'>18&nbsp;</span>உண்மையான வார்த்தை மூலமே தேவன் நமக்கு வாழ்க்கையைத் தர முடிவு செய்துள்ளார். அவரால் படைக்கப்பட்ட அனைத்திலும் நம்மையே முக்கியமானவையாகக் கருதுகிறார். </span></div>
<div class='s'>கவனிப்பதும் கீழ்ப்படிவதும் </div>
<div class='p'>
<span class='v JM1_19' data-id='JM1_19'><span class='v-num v-19'>19&nbsp;</span>எனது அன்புக்குரிய சகோதர சகோதரிகளே, கேட்பதில் தீவிரமாகவும், பேசுவதில் பொறுமையாகவும், கோபிப்பதில் தாமதமாகவும் இருங்கள். </span>
<span class='v JM1_20' data-id='JM1_20'><span class='v-num v-20'>20&nbsp;</span>ஒருவனின் கோபமானது, அவனை தேவன் விரும்புகிற நல் வழியில் நடத்தாது. </span>
<span class='v JM1_21' data-id='JM1_21'><span class='v-num v-21'>21&nbsp;</span>எனவே உங்களைச் சுற்றி மிகுந்த அளவில் இருக்கிற எல்லாவிதமான அழுக்கையும், தீமையையும் நீங்கள் ஒழித்துவிட்டு உங்கள் ஆன்மாவைக் காப்பாற்ற வல்ல போதனையைப் பணிவுடன் ஏற்றுக்கொள்ளுங்கள். </span></div>
<div class='p'>
<span class='v JM1_22' data-id='JM1_22'><span class='v-num v-22'>22&nbsp;</span>தேவன் சொல்கிறபடி செய்கிறவர்களாக இருங்கள். போதனையைக் கேட்கிறவர்களாக மட்டுமே இருந்து தம்மைத் தாமே வஞ்சித்துக்கொள்கிறவர்களாக இருக்காதீர்கள். </span>
<span class='v JM1_23' data-id='JM1_23'><span class='v-num v-23'>23&nbsp;</span>ஒருவன் தேவனுடைய போதனையைக் கேட்டுவிட்டு எதுவும் செயல்படாமல் இருந்தால் அது ஒருவன் கண்ணாடியின் முன் நின்று தன் பிம்பத்தைத் தானே பார்த்துக்கொள்வது போன்றது ஆகும். </span>
<span class='v JM1_24' data-id='JM1_24'><span class='v-num v-24'>24&nbsp;</span>அவன் தன்னைத் தானே பார்த்து, அந்த இடம் விட்டுப் போனபிறகு தன் சாயல் இன்னதென்பதை மறந்துவிடுவான். இதுவும் அதைப் போன்றதுதான். </span>
<span class='v JM1_25' data-id='JM1_25'><span class='v-num v-25'>25&nbsp;</span>முழுமையான தேவனுடைய சட்டத்தை ஆழமாக ஆராய்ந்து, கேட்டு மறந்துவிடுகிறவனாக இல்லாமல் தொடர்ந்து அதைப் படித்து அதன்படி நடக்கிறவன் தான் செய்வதில் உண்மையில் ஆசீர்வதிக்கப்பட்டவனாக இருக்கிறான். தேவனுடைய சட்டம் மக்களை விடுதலையடையச் செய்கிறது. </span></div>
<div class='s'>தேவனை வழிபடுகிற உண்மையான வழி </div>
<div class='p'>
<span class='v JM1_26' data-id='JM1_26'><span class='v-num v-26'>26&nbsp;</span>தெய்வ பக்தி உள்ளவன் என ஒருவன் தன்னைப்பற்றி எண்ணிக்கொள்ளலாம். ஆனால் தன் நாக்கை அவன் அடக்கிக்கொள்ளவில்லையெனில், தன்னைத்தானே அவன் முட்டாளாக்கிக்கொள்கிறான். அவன் “தெய்வ பக்தி” பயனற்றதாக இருக்கின்றது. </span>
<span class='v JM1_27' data-id='JM1_27'><span class='v-num v-27'>27&nbsp;</span>பிதாவாகிய தேவன் தூய்மையானதும் குற்றமற்றதுமென எண்ணுகிற வழிபாடு என்பது உதவி தேவைப்படுகிற விதவைகள், அனாதைகள் ஆகியோர்மேல் அக்கறை கொள்வதும் உலகத்தால் கறைபடாதபடிக்குத் தன்னைக் காத்துக்கொள்வதுமே ஆகும். </span></div></div>
<div class='footnotes'>

</div>
<div class='footer'><div class='nav'>
<a class='prev' href='HB13.html'></a>
<a class='home' href='index.html'></a>
<a class='next' href='JM2.html'></a>
</div></div>
</body></html>
