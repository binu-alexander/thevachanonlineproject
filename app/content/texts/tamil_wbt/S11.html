<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 சாமுவேல் 1</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='S1.html'> 1 சாமுவேல் ௧ </a>
<a class='prev' href='RT4.html'>  </a>
<a class='next' href='S12.html'>  </a>
</div></div>
<div class='chapter section S11 tam2008 tam S1 uni_ila.sundaram-08' dir='ltr' data-id='S11' data-nextid='S12' data-previd='RT4' lang='ta'><div class='mt'>சாமுவேலின் </div><div class='mt2'>முதலாம் புத்தகம்  
</div>
<div class='c'>௧</div>
<div class='s'>எல்க்கானாவும் அவனது குடும்பமும் சீலோவில் ஆராதித்தனர் </div>
<div class='p'>
<span class='v S11_1' data-id='S11_1'><span class='verse1 v-num v-1'>௧&nbsp;</span>எப்பிராயீம் என்னும் மலைநாட்டில் உள்ள ராமா என்னும் நகரில் எல்க்கானா என்னும் பெயருள்ள மனிதன் இருந்தான். அவன் சூப் என்னும் குடும்பத்தைச் சேர்ந்தவன். எல்க்கானா எரோகாமின் மகன், எரோகாம் எலிகூவின் மகன், எலிகூ தோகுவின் மகன், தோகு சூப்பின் மகன், எப்பிராயீம் என்னும் கோத்திரத்திலிருந்து வந்தவன். </span></div>
<div class='p'>
<span class='v S11_2' data-id='S11_2'><span class='v-num v-2'>௨&nbsp;</span>எல்க்கானாவிற்கு இரண்டு மனைவிமார்கள் இருந்தனர். அவர்களில் ஒருத்தியின் பெயர் அன்னாள், மற்றொருவள் பெயர் பெனின்னாள், பெனின்னாளுக்கு பிள்ளைகள் இருந்தனர். ஆனால் அன்னாளுக்கோ பிள்ளைகள் இல்லை. </span></div>
<div class='p'>
<span class='v S11_3' data-id='S11_3'><span class='v-num v-3'>௩&nbsp;</span>ஒவ்வொரு ஆண்டும் எல்க்கானா தனது நகரமான ராமாவை விட்டு சீலோவுக்குப் போவான். அங்கு அவன் சர்வ வல்லமையுள்ள கர்த்தரை தொழுதுகொண்டான், அங்கு கர்த்தருக்குப் பலிகளும் செலுத்தினான். சீலோவில் ஓப்னியும் பினெகாசும் கர்த்தருடைய ஆசாரியர்களாக சேவை செய்து வந்தனர். இவர்கள் ஏலியின் மகன்கள். </span>
<span class='v S11_4' data-id='S11_4'><span class='v-num v-4'>௪&nbsp;</span>ஒவ்வொரு முறையும் எல்க்கானா பலிகளை செலுத்தும் போது அதில் ஒரு பங்கினை பெனின்னாளுக்கும், அவளது பிள்ளைகளுக்கும் கொடுத்து வந்தான். </span>
<span class='v S11_5' data-id='S11_5'><span class='v-num v-5'>௫&nbsp;</span>எல்க்கானா அன்னாளுக்கும் இரட்டிப்பான பங்கினை எப்போதும் கொடுத்து வந்தான். ஏனென்றால் அவளில் அவன் அன்பு செலுத்தினான். கர்த்தர் அவளது கர்ப்பத்தை அடைத்திருந்தார். </span></div>
<div class='s'>பெனின்னாள் அன்னாளை துன்புறுத்தல் </div>
<div class='p'>
<span class='v S11_6' data-id='S11_6'><span class='v-num v-6'>௬&nbsp;</span>பெனின்னாள் எப்பொழுதும் அன்னாளைத் துக்கப்படுத்தி அவள் துயருறுமாறு செய்வாள், ஏனென்றால் அன்னாள் குழந்தைப்பேறு இல்லாதவளாக இருந்தாள். </span>
<span class='v S11_7' data-id='S11_7'><span class='v-num v-7'>௭&nbsp;</span>இது ஒவ்வொரு ஆண்டும் நிகழ்ந்து வந்தது. ஒவ்வொரு முறையும் அவர்களின் குடும்பம் சீலோவிலுள்ள கர்த்தருடைய ஆலயத்திற்கு போகும் போதும், பெனின்னாள் அன்னாளை வேதனைப்படுத்துவாள். ஒரு நாள் எல்க்கானா பலிகளைச் செலுத்திக்கொண்டிருந்தான். அன்னாள் துக்கம் மீறி அழ ஆரம்பித்தாள். அவள் அன்று எதையும் உண்ணவில்லை. </span>
<span class='v S11_8' data-id='S11_8'><span class='v-num v-8'>௮&nbsp;</span>அவளது கணவனான எல்க்கானா அவளிடம், “அன்னாள்! ஏன் நீ அழுகிறாய்? ஏன் உண்ணாமல் இருக்கிறாய்? ஏன் துக்கமாய் இருக்கிறாய்? நீ எனக்குரியவள், நான் உனது கணவன். நான் பத்து மகன்களை விட உனக்கு மேலானவன் என்பதை சிந்திக்க கூடாதா” என்றான். </span></div>
<div class='s'>அன்னாளின் ஜெபம் </div>
<div class='p'>
<span class='v S11_9' data-id='S11_9'><span class='v-num v-9'>௯&nbsp;</span>உணவை உண்டு குடித்த பின் அன்னாள் அமைதியாக எழுந்து கர்த்தரிடம் ஜெபம் செய்யச் சென்றாள். கர்த்தருடைய பரிசுத்த ஆலயத்தின் கதவருகில் ஏலி எனும் ஆசாரியன் ஒரு நாற்காலியில் உட்கார்ந்து கொண்டிருந்தான். </span>
<span class='v S11_10' data-id='S11_10'><span class='v-num v-10'>௧௦&nbsp;</span>அன்னாள் மிகவும் துக்கமாக இருந்தபடியால் அவள் கர்த்தரிடம் அழுது கொண்டே வேண்டுதல் செய்தாள், </span>
<span class='v S11_11' data-id='S11_11'><span class='v-num v-11'>௧௧&nbsp;</span>அவள் தேவனிடம் ஒரு விசேஷ வாக்குறுதியைக் கொடுத்தாள். அவள், “சர்வ வல்லமையுள்ள கர்த்தாவே, நான் எவ்வளவு துக்கத்தில் இருக்கிறேன் என்பதைப் பாரும். என்னை நினைவு கூறும்! என்னை மறவாதேயும். நீர் எனக்கு ஒரு மகனைத் தந்தால், நான் அவனை உமக்கே தருவேன். அவன் நசரேயனாக இருப்பான். அவன் திராட்சை ரசமோ அல்லது வெறிகொள்ளத்தக்கவைகளை அருந்தாமலும் இருப்பான். எவரும் அவனது தலை மயிரை வெட்டாமல் இருப்பார்கள்”<span class='note' id='footnote-25'><a href='#note-25' class='key'>*</a></span> என்று வேண்டிக்கொண்டாள். </span></div>
<div class='p'>
<span class='v S11_12' data-id='S11_12'><span class='v-num v-12'>௧௨&nbsp;</span>இவ்வாறு அன்னாள் நீண்ட நேரம் கர்த்தரிடம் ஜெபிக்கும்பொழுது அவளது வாயையே ஏலி கவனித்துக்கொண்டிருந்தான். </span>
<span class='v S11_13' data-id='S11_13'><span class='v-num v-13'>௧௩&nbsp;</span>அன்னாள் தன் இருதயத்தில் ஜெபித்துக் கொண்டிருந்தாள். அவளது உதடுகள் அசைந்தன, ஆனால் அவள் உரக்க எதையும் சொல்லவில்லை. எனவே ஏலி, அன்னாளைக் குடித்திருப்பவளாக எண்ணினான். </span>
<span class='v S11_14' data-id='S11_14'><span class='v-num v-14'>௧௪&nbsp;</span>ஏலி அன்னாளிடம், “நீ அதிகப்படியாகக் குடித்திருக்கின்றாய்! இது குடியை விடவேண்டிய நேரம்” என்றான். </span></div>
<div class='p'>
<span class='v S11_15' data-id='S11_15'><span class='v-num v-15'>௧௫&nbsp;</span>அதற்கு அன்னாள், “ஐயா, நான் திராட்சை ரசமோ அல்லது மதுவையோ குடிக்கவில்லை. நான் ஆழமான துயரத்தில் இருக்கிறேன். நான் எனது துன்பங்களையெல்லாம் கர்த்தரிடம் சொல்லிக்கொண்டிருந்தேன். </span>
<span class='v S11_16' data-id='S11_16'><span class='v-num v-16'>௧௬&nbsp;</span>மோசமான பெண் என்று என்னை எண்ணவேண்டாம். நான் நீண்ட நேரமாக பிரார்த்தனை செய்து கொண்டிருக்கிறேன். ஏனென்றால் எனக்கு அநேக தொல்லைகள் உள்ளன. மற்றும் நான் மிகவும் துக்கத்தில் இருக்கிறேன்” என்றாள். </span></div>
<div class='p'>
<span class='v S11_17' data-id='S11_17'><span class='v-num v-17'>௧௭&nbsp;</span>ஏலி அவளிடம், “சமாதானத்துடனே போ. இஸ்ரவேலரின் தேவன் நீ கேட்டதையெல்லாம் உனக்குத் தருவாராக” என்றான். </span></div>
<div class='p'>
<span class='v S11_18' data-id='S11_18'><span class='v-num v-18'>௧௮&nbsp;</span>அன்னாள், “உம்முடைய அடியாளுக்கு உம் கண்களில் இரக்கத்தைக் காணட்டும்” என்றாள். பிறகு அவள் அங்கிருந்து போய் உணவருந்தினாள். அதற்குப்பின் அவள் துக்கமாயிருக்கவில்லை. </span></div>
<div class='p'>
<span class='v S11_19' data-id='S11_19'><span class='v-num v-19'>௧௯&nbsp;</span>மறுநாள் அதிகாலையில் எல்க்கானாவின் குடும்பம் எழுந்து கர்த்தரைத் தொழுதுகொண்ட பிறகு ராமாவிலுள்ள தங்கள் வீட்டிற்கு திரும்பிப் போனார்கள். </span></div>
<div class='s'>
<span class='v S11_19' data-id='S11_19'>சாமுவேலின் பிறப்பு </span></div>
<div class='p'>
<span class='v S11_19' data-id='S11_19'>எல்க்கானா தன் மனைவியான அன்னாளோடு பாலின உறவுகொண்டான், கர்த்தர் அன்னாளை நினைவுக்கூர்ந்தார். </span>
<span class='v S11_20' data-id='S11_20'><span class='v-num v-20'>௨௦&nbsp;</span>அதே காலம் அதற்கடுத்த ஆண்டில் அவள் கர்ப்பமுற்று ஒரு மகனைப் பெற்றெடுத்தாள். அவள் தன் மகனுக்கு சாமுவேல் என்று பெயரிட்டாள். அவள், “இவன் பெயர் சாமுவேல் ஏனென்றால் நான் கர்த்தரிடம் இவனைக் கேட்டேன்” என்றாள். </span></div>
<div class='p'>
<span class='v S11_21' data-id='S11_21'><span class='v-num v-21'>௨௧&nbsp;</span>அந்த ஆண்டில் எல்க்கானா சீலோவிற்குப் பலிகளைக் கொடுப்பதற்காகவும் மற்றும் தேவனுக்குத் தந்த வாக்குறுதியை நிறைவேற்றும்படியும் சென்றான். அவன் தனது குடும்பத்தை தன்னோடு அழைத்துக் கொண்டு சென்றிருந்தான். </span>
<span class='v S11_22' data-id='S11_22'><span class='v-num v-22'>௨௨&nbsp;</span>ஆனால் அன்னாள் செல்லவில்லை, அவள் எல்க்கானாவிடம், “பிள்ளை வளர்ந்து திட உணவு உண்ணும் வயதை அடையும்பொழுது, நான் இவனைச் சீலோவிற்கு அழைத்து வருவேன். பிறகு அவனைக் கர்த்தருக்குத் தருவேன். அவன் நசரேயனாக இருப்பான். அவன் சீலோவிலேயே தங்கி இருப்பான்” என்றாள். </span></div>
<div class='p'>
<span class='v S11_23' data-id='S11_23'><span class='v-num v-23'>௨௩&nbsp;</span>அன்னாளின் கணவனான எல்க்கானா அவளிடம், “உனக்கு எது நல்லதென்று தெரிகிறதோ அதைச் செய். பையன் பாலை மறந்து உணவு உண்ணும் காலம்வரை நீ வீட்டிலேயே தங்கியிரு. நீ சொன்னபடியே கர்த்தர் உனக்கு செய்வாராக” என்றான். எனவே அன்னாள் தன் மகனை வளர்ப்பதற்காக வீட்டிலேயே இருந்தாள். </span></div>
<div class='s'>சீலோவில் ஏலியிடம் சாமுவேலை அன்னாள் கொண்டுபோகிறாள் </div>
<div class='p'>
<span class='v S11_24' data-id='S11_24'><span class='v-num v-24'>௨௪&nbsp;</span>பிள்ளை வளர்ந்து உணவு உண்ண ஆரம்பித்ததும் அன்னாள் அவனை அழைத்துக்கொண்டு சீலோவிலுள்ள கர்த்தருடைய ஆலயத்திற்குப் போனாள். தன்னோடு மூன்று காளைகளையும், ஒரு மரக்கால் மாவையும் ஒரு துருத்தி திராட்சைரசத்தையும் கொண்டு வந்தாள். </span></div>
<div class='p'>
<span class='v S11_25' data-id='S11_25'><span class='v-num v-25'>௨௫&nbsp;</span>அவர்கள் கர்த்தருக்கு முன் சென்றார்கள். எல்க்கானா காளையைப் பலியாகக் கொன்றான். அவன் முன்பு கர்த்தருக்கென்று வழக்கமாகச் செய்வதுபோல் செய்தான். பின் அன்னாள் ஏலியிடம் பிள்ளையைக் கொடுத்தாள். </span>
<span class='v S11_26' data-id='S11_26'><span class='v-num v-26'>௨௬&nbsp;</span>அன்னாள் ஏலியிடம், “என்னை மன்னித்துக்கொள்ளுங்கள் ஐயா, கர்த்தரை நோக்கி ஜெபம் செய்தபடி உங்கள் முன்நின்ற அதே பெண்தான் நான். நான் உண்மையை சொல்கிறேன் என இதன்மூலம் உறுதி கூறுகிறேன். </span>
<span class='v S11_27' data-id='S11_27'><span class='v-num v-27'>௨௭&nbsp;</span>நான் இக்குழந்தைக்காக ஜெபம் செய்து கொண்டேன், கர்த்தர் என் ஜெபத்திற்கு பதில் அளித்தார். கர்த்தர் இந்தக் குழந்தையை எனக்குத் தந்தார். </span>
<span class='v S11_28' data-id='S11_28'><span class='v-num v-28'>௨௮&nbsp;</span>இப்போது நான் இந்தக் குழந்தையை கர்த்தருக்குத் தருகிறேன். அவன் தன் வாழ்நாள் முழுவதும் கர்த்தருக்கு சேவை செய்வான்” என்றாள். </span></div>
<div class='p'>
<span class='v S11_28' data-id='S11_28'>பிறகு அன்னாள், அந்தப் பிள்ளையை அங்கேயே விட்டு விட்டு கர்த்தரைத் தொழுதுகொண்டாள். </span></div></div>
<div class='footnotes'>

<span class='footnote' id='note-25'><span class='key'>* </span><a href='#footnote-25' class='backref'>௧:௧௧</a> <span class='text'> <span class="fk">எவரும்...வெட்டாமல் இருப்பார்கள் </span><span class="ft">நசரேய ஜனங்கள், தேவனுக்கு ஒரு சிறந்த முறையில் ஊழியம் செய்வதாக வாக்குதத்தம் செய்தவர்கள். அதன்படி அவர்கள் தம் தலைமயிரை வெட்டிக்கொள்ளமாட்டார்கள். அவர்கள் திராட்சைரசத்தை குடிக்கமாட்டார்கள்.</span></span></span>
</div>
<div class='footer'><div class='nav'>
<a class='prev' href='RT4.html'></a>
<a class='home' href='index.html'></a>
<a class='next' href='S12.html'></a>
</div></div>
</body></html>
