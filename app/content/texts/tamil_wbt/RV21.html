<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக வெளி. 21</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='RV.html'> வெளி. ௨௧ </a>
<a class='prev' href='RV20.html'>  </a>
<a class='next' href='RV22.html'>  </a>
</div></div>
<div class='chapter section RV21 tam2008 tam RV uni_ila.sundaram-08' dir='ltr' data-id='RV21' data-nextid='RV22' data-previd='RV20' lang='ta'> 

<div class='c'>௨௧</div>
<div class='s'>புதிய எருசலேம் </div>
<div class='p'>
<span class='v RV21_1' data-id='RV21_1'><span class='verse1 v-num v-1'>௧&nbsp;</span>பிறகு நான் புதிய வானத்தையும் புதிய பூமியையும் கண்டேன். முதலாவது வானமும், பூமியும் மறைந்து போயிற்று. இப்போது கடல் இல்லை. </span>
<span class='v RV21_2' data-id='RV21_2'><span class='v-num v-2'>௨&nbsp;</span>தேவனிடமிருந்து பரலோகத்தை விட்டுக் கீழே இறங்கிவரும் பரிசுத்த நகரைக் கண்டேன். தேவன் அனுப்பிய அந்நகரமே புதிய எருசலேம்.<span class='note' id='footnote-332'><a href='#note-332' class='key'>*</a></span> அது, தன் கணவனுக்காக அலங்கரிக்கப்பட்ட மணமகளைப்போல தயார்படுத்தப்பட்டது. </span></div>
<div class='p'>
<span class='v RV21_3' data-id='RV21_3'><span class='v-num v-3'>௩&nbsp;</span>சிம்மாசனத்திலிருந்து ஓர் உரத்தகுரல் கேட்டது: “இப்போது தேவனுடைய வீடு அவரது மக்களோடு உள்ளது. அவர் அவர்களோடு வாழ்வார். அவர்களே அவரது மக்களாக இருப்பார்கள். தேவன் தாமே அவர்களோடிருந்து அவர்களுடைய தேவனாய் இருப்பார். </span>
<span class='v RV21_4' data-id='RV21_4'><span class='v-num v-4'>௪&nbsp;</span>அவர்களின் கண்களில் வடியும் கண்ணீரை தேவன் துடைப்பார். இனிமேல் அங்கே மரணம் இருக்காது. துக்கமும், அழுகையும், வேதனையும் இல்லாமல் போகும். பழைய முறைகள் எல்லாம் போய்விட்டன” என்றது. </span></div>
<div class='p'>
<span class='v RV21_5' data-id='RV21_5'><span class='v-num v-5'>௫&nbsp;</span>சிம்மாசனத்தில் இருந்தவர், “பார்! நான் எல்லாவற்றையும் புதிதாகப் படைத்துக் கொண்டிருக்கிறேன்” என்றார். “பிறகு இதனையும் எழுதிக்கொள். ஏனென்றால் இந்த வார்த்தைகள் உண்மையானவை. நம்பிக்கைக்குரியவை” என்றார். </span></div>
<div class='p'>
<span class='v RV21_6' data-id='RV21_6'><span class='v-num v-6'>௬&nbsp;</span>சிம்மாசனத்தில் இருந்தவர் என்னிடம், “இது முடிந்து விட்டது. நானே அல்பாவும் ஒமேகாவுமாய் இருக்கிறேன். அதாவது நானே துவக்கமும் முடிவுமாக இருக்கிறேன். நான் தாகமாய் இருக்கிறவனுக்கு ஜீவ நீரூற்றிலிருந்து நீரைக் கொடுப்பேன். </span>
<span class='v RV21_7' data-id='RV21_7'><span class='v-num v-7'>௭&nbsp;</span>எவன் ஒருவன் வெற்றி பெறுகிறானோ அவனுக்கு இவை எல்லாம் கொடுக்கப்படும். அவனுக்கு நான் தேவனாகவும் அவன் எனக்கு மகனாகவும் இருப்பான். </span>
<span class='v RV21_8' data-id='RV21_8'><span class='v-num v-8'>௮&nbsp;</span>ஆனால் கோழைகளாக இருப்பவர்களும், நம்ப மறுப்பவர்களும், பயங்கரமான காரியங்களைச் செய்பவர்களும், கொலைகாரர்களும், பாலியல் குற்றங்கள் செய்பவர்களும், மந்திர சூன்ய வேலை செய்பவர்களும், உருவ வழிபாடு செய்பவர்களும், பொய்யர்களும் கந்தகம் எரியும் நெருப்புக் கடலுள் தள்ளப்படுவார்கள். இதுவே இரண்டாம் மரணம்” என்றார். </span></div>
<div class='p'>
<span class='v RV21_9' data-id='RV21_9'><span class='v-num v-9'>௯&nbsp;</span>ஏழு தேவதூதர்களுள் ஒருவன் என்னிடம் வந்தான். இவன் ஏழு இறுதி வாதைகள் நிறைந்த ஏழு கிண்ணங்களைக் கொண்டிருந்த தூதர்களில் ஒருவன். அத்தூதன் என்னிடம், “என்னுடன் வா. நான் ஆட்டுக்குட்டியானவரின் மனைவியாகப்போகும் மணமகளைக் காட்டுவேன்” என்றான். </span>
<span class='v RV21_10' data-id='RV21_10'><span class='v-num v-10'>௧௦&nbsp;</span>அவன் ஆவியானவரால் என்னை மிகப் பெரிய உயர்ந்த மலை ஒன்றுக்கு தூக்கிச் சென்றான். அவன் எனக்கு எருசலேம் என்ற பரிசுத்தமான நகரத்தைக் காட்டினான். அது தேவனிடமிருந்து வானினின்று வெளிப்பட்டு கீழே இறங்கிக்கொண்டிருந்தது. </span></div>
<div class='p'>
<span class='v RV21_11' data-id='RV21_11'><span class='v-num v-11'>௧௧&nbsp;</span>அது தேவனுடைய மகிமையால் ஒளி வீசிக்கொண்டிருந்தது. அது விலையுயர்ந்த இரத்தினக் கல்லைப் போன்றும், பளிங்குபோல சுத்தமான வைரக் கல்லைப் போன்றும் மின்னியது. </span>
<span class='v RV21_12' data-id='RV21_12'><span class='v-num v-12'>௧௨&nbsp;</span>அது தன்னைச் சுற்றிலும் மிகவும் உயர்ந்த பன்னிரண்டு வாசல்களையுடைய மாபெரும் மதிலைக் கொண்டிருந்தது. அந்தப் பன்னிரண்டு வாசல்களிலும், பன்னிரண்டு தேவ தூதர்கள் இருந்தார்கள். ஒவ்வொரு வாசலிலும் இஸ்ரவேலில் உள்ள பன்னிரண்டு குடும்பங்களில் ஒரு குடும்பத்தின் பெயர் எழுதப்பட்டிருந்தது. </span>
<span class='v RV21_13' data-id='RV21_13'><span class='v-num v-13'>௧௩&nbsp;</span>கிழக்கே மூன்று வாசல்களும், வடக்கே மூன்று வாசல்களும், தெற்கே மூன்று வாசல்களும், மேற்கே மூன்று வாசல்களும் இருந்தன. </span>
<span class='v RV21_14' data-id='RV21_14'><span class='v-num v-14'>௧௪&nbsp;</span>நகரத்தின் சுவர்கள் பன்னிரண்டு அஸ்திபாரக் கற்களால் கட்டப்பட்டிருந்தன. அக்கற்களில் ஆட்டுக்குட்டியானவரின் பன்னிரண்டு அப்போஸ்தலர்களின் பெயர்களும் எழுதப்பட்டிருந்தன. </span></div>
<div class='p'>
<span class='v RV21_15' data-id='RV21_15'><span class='v-num v-15'>௧௫&nbsp;</span>என்னோடு பேசிக்கொண்டிருந்த தேவதூதனின் கைகளில் நகரையும் அதன் வாசல்களையும் அதன் மதிலையும் அளப்பதற்காகப் பொன்னாலான ஒரு அளவு கோல் இருந்தது. </span>
<span class='v RV21_16' data-id='RV21_16'><span class='v-num v-16'>௧௬&nbsp;</span>அந்நகரம் சதுர வடிவில் அமைக்கப்பட்டிருந்தது. அதனுடைய நீளம் அகலத்துக்குச் சமமாக இருந்தது. அத்தூதன் நகரத்தைத் தன் கோலால் அளந்தான். அது 12,000 <span class='tl'>ஸ்தாதி</span><span class='note' id='footnote-333'><a href='#note-333' class='key'>†</a></span><span class='tl'></span> நீளமும் 12,000 <span class='tl'>ஸ்தாதி</span> அகலமும் கொண்ட அளவுடையதாய் இருந்தது. அதன் உயரமும் அவ்வாறே 12,000 <span class='tl'>ஸ்தாதி</span> அளவுடையதாயிருந்தது. </span>
<span class='v RV21_17' data-id='RV21_17'><span class='v-num v-17'>௧௭&nbsp;</span>அத்தூதன் மதிலையும் அளந்தான். அது மனித அளவின்படி அதாவது தூதனுடைய முன்னங்கையால் 144 முழ உயரம் இருந்தது. </span>
<span class='v RV21_18' data-id='RV21_18'><span class='v-num v-18'>௧௮&nbsp;</span>அச்சுவர் வைரக்கல்லால் ஆனது. நகரம் தூய பளிங்கு போன்ற தங்கத்தால் அமைக்கப்பட்டிருந்தது. </span></div>
<div class='p'>
<span class='v RV21_19' data-id='RV21_19'><span class='v-num v-19'>௧௯&nbsp;</span>நகரத்தின் சுவர்களுக்கான அஸ்திபாரக் கற்கள் விலை உயர்ந்த நகைகளால் அலங்கரிக்கப்பட்டிருந்தன. அதன் முதல் அஸ்திபாரக்கல் வைரக்கல். இரண்டாவது கல் இந்திரநீலம். மூன்றாவது சந்திர காந்தம். நான்காவது மரகதம். </span>
<span class='v RV21_20' data-id='RV21_20'><span class='v-num v-20'>௨௦&nbsp;</span>ஐந்தாவது கோமேதகம், ஆறாவது பதுமராகம். ஏழாவது சுவர்ணரத்தினம். எட்டாவது படிகப்பச்சை. ஒன்பதாவது புஷ்பராகம். பத்தாவது வைடூரியம். பதினோராவது கல் சுநீரம். பன்னிரண்டாவது சுகந்தி. </span>
<span class='v RV21_21' data-id='RV21_21'><span class='v-num v-21'>௨௧&nbsp;</span>பன்னிரண்டு வாசல்களும் பன்னிரண்டு முத்துக்களாய் இருந்தன. ஒவ்வொரு வாசலும் ஒவ்வொரு முத்தாய் இருந்தது. அந்த நகரத் தெரு தூய பொன்னால் ஆக்கப்பட்டது. கண்ணாடியைப்போல அந்தப் பொன் சுத்தமாயிருந்தது. </span></div>
<div class='p'>
<span class='v RV21_22' data-id='RV21_22'><span class='v-num v-22'>௨௨&nbsp;</span>அந்நகரத்தில் ஆலயம் எதையும் நான் காணவில்லை. சர்வ வல்லமையுள்ள தேவனாகிய கர்த்தரும் ஆட்டுக்குட்டியானவருமே அதன் ஆலயமாக இருக்கின்றனர். </span>
<span class='v RV21_23' data-id='RV21_23'><span class='v-num v-23'>௨௩&nbsp;</span>அந்நகரத்துக்கு ஒளி தர சூரியனோ சந்திரனோ தேவையில்லை. தேவனுடைய மகிமை அங்கு ஒளி வீசுகிறது. ஆட்டுக்குட்டியானவரே அங்கு ஒளியாக இருக்கிறார். </span></div>
<div class='p'>
<span class='v RV21_24' data-id='RV21_24'><span class='v-num v-24'>௨௪&nbsp;</span>இரட்சிக்கப்படுகிற மக்கள் அனைவரும் அதின் ஒளியில் நடப்பார்கள். உலகில் உள்ள அரசர்கள் தம் மகிமையை அந்நகருக்குள் கொண்டு வருவார்கள். </span>
<span class='v RV21_25' data-id='RV21_25'><span class='v-num v-25'>௨௫&nbsp;</span>எந்நாளிலும் நகரத்தின் வாசல் கதவுகள் அடைக்கப்படாமல் இருக்கும். ஏனென்றால் அந்நகரில் இரவு என்பதே இல்லை. </span>
<span class='v RV21_26' data-id='RV21_26'><span class='v-num v-26'>௨௬&nbsp;</span>அவர்கள் தேசங்களின் மகிமையும் கௌரவமும் அதற்குள் கொண்டு வரப்படும். </span>
<span class='v RV21_27' data-id='RV21_27'><span class='v-num v-27'>௨௭&nbsp;</span>சுத்தமற்ற எதுவும் அந்நகருக்குள் நுழைவதில்லை. வெட்கப்படத்தக்க செயல்களைச் செய்பவர்களும் பொய் சொல்பவர்களும் அந்நகருக்குள் பிரவேசிப்பதில்லை. ஆட்டுக்குட்டியானவரின் ஜீவப்புத்தகத்தில் எவருடைய பெயர்கள் எழுதப்பட்டுள்ளனவோ அவர்கள் மட்டுமே அங்கு போகமுடியும். </span></div></div>
<div class='footnotes'>

<span class='footnote' id='note-332'><span class='key'>* </span><a href='#footnote-332' class='backref'>௨௧:௨</a> <span class='text'> <span class="fk">புதிய எருசலேம் </span><span class="ft">தேவனுடைய மக்கள் அவரோடு வாழும் பரிசுத்த நகரம்.</span></span></span>
<span class='footnote' id='note-333'><span class='key'>† </span><a href='#footnote-333' class='backref'>௨௧:௧௬</a> <span class='text'> <span class="fk">ஸ்தாதி </span><span class="ft">1 ஸ்தாதி  200 அடிகள் நீளம் கொண்டது. ரோமானிய மைலில் எட்டில் ஒரு பங்கு.</span></span></span>
</div>
<div class='footer'><div class='nav'>
<a class='prev' href='RV20.html'></a>
<a class='home' href='index.html'></a>
<a class='next' href='RV22.html'></a>
</div></div>
</body></html>
