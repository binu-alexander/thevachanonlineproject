<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லூக்கா 2</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='LK.html'> லூக்கா ௨ </a>
<a class='prev' href='LK1.html'> &#9664; </a>
<a class='next' href='LK3.html'> &#9654; </a>
</div></div>
<div class='chapter section LK2 tam2008 tam LK uni_ila.sundaram-08' dir='ltr' data-id='LK2' data-nextid='LK3' data-previd='LK1' lang='ta'> 

<div class='c'>௨</div>
<div class='s'>இயேசுவின் பிறப்பு </div>
<div class='r'>(மத். 1:18-25) </div>
<div class='p'>
<span class='v LK2_1' data-id='LK2_1'><span class='verse1 v-num v-1'>௧&nbsp;</span>அக்காலத்தில் ரோம ஆளுகைக்குட்பட்ட எல்லா நாட்டினருக்கும் அகஸ்து இராயன் ஒரு கட்டளை அனுப்பினான். எல்லா மக்களும் தங்கள் பெயர்களைப் பதிவு செய்யுமாறு அக்கட்டளை கூறியது. </span>
<span class='v LK2_2' data-id='LK2_2'><span class='v-num v-2'>௨&nbsp;</span>அதுவே முதல் பதிவாக இருந்தது. சீரியாவின் ஆளுநராக சிரேனியு இருந்தபோது அது நடந்தது. </span>
<span class='v LK2_3' data-id='LK2_3'><span class='v-num v-3'>௩&nbsp;</span>எல்லா மக்களும் பதிவு செய்வதற்கென தங்கள் சொந்த நகரங்களுக்குப் பயணம் மேற்கொண்டார்கள். </span></div>
<div class='p'>
<span class='v LK2_4' data-id='LK2_4'><span class='v-num v-4'>௪&nbsp;</span>கலிலேயாவில் உள்ள நகரமாகிய நாசரேத்தை விட்டு யோசேப்பு புறப்பட்டான். யூதேயாவில் உள்ள பெத்லகேம் என்னும் நகரத்துக்குச் சென்றான். பெத்லகேம் தாவீதின் நகரம் ஆகும். தாவீதின் குடும்பத்தைச் சேர்ந்தவனாகையால் யோசேப்பு அங்கு சென்றான். </span>
<span class='v LK2_5' data-id='LK2_5'><span class='v-num v-5'>௫&nbsp;</span>மரியாள் அவனைத் திருமணம் செய்யும்பொருட்டு நிச்சயிக்கப்பட்டிருந்ததால் யோசேப்பும் மரியாளும் சேர்ந்து பதிவு செய்துகொண்டனர். (அந்தச் சமயத்தில் மரியாள் கருவுற்றிருந்தாள்.) </span>
<span class='v LK2_6' data-id='LK2_6'><span class='v-num v-6'>௬&nbsp;</span>யோசேப்பும் மரியாளும் பெத்லகேமில் இருந்தபோது மரியாளின் குழந்தைப் பேற்றுக்காலம் நெருங்கியது. </span>
<span class='v LK2_7' data-id='LK2_7'><span class='v-num v-7'>௭&nbsp;</span>அவள் தன் முதல் மகனைப் பெற்றெடுத்தாள். விடுதிகளில் அறைகள் எதுவும் கிடைக்கவில்லை. எனவே மரியாள் குழந்தையைத் துணிகளால் சுற்றி ஆடுமாடுகள் உணவு உண்ணும் ஓர் இடத்தில் வைத்தாள். </span></div>
<div class='s'>மேய்ப்பர்களின் வருகை </div>
<div class='p'>
<span class='v LK2_8' data-id='LK2_8'><span class='v-num v-8'>௮&nbsp;</span>அந்த இரவில் சில மேய்ப்பர்கள் வயல் வெளியில் தங்கள் ஆடுகளைக் காவல் காத்துக் கொண்டிருந்தனர். </span>
<span class='v LK2_9' data-id='LK2_9'><span class='v-num v-9'>௯&nbsp;</span>தேவதூதன் அம்மேய்ப்பர்கள் முன்னே தோன்றினான். கர்த்தரின் மகிமை அவர்களைச் சுற்றிலும் ஒளிவீசியது. மேய்ப்பர்கள் மிகவும் பயந்தனர். </span>
<span class='v LK2_10' data-id='LK2_10'><span class='v-num v-10'>௧௦&nbsp;</span>தூதன் அவர்களை நோக்கி, “பயப்படாதீர்கள். நான் உங்களுக்கு ஒரு நற்செய்தியைக் கூறப் போகிறேன். அது எல்லாரையும் மிகுந்த மகிழ்ச்சிக்குள்ளாக்கும். </span>
<span class='v LK2_11' data-id='LK2_11'><span class='v-num v-11'>௧௧&nbsp;</span>தாவீதின் நகரில் இன்று உங்கள் இரட்சகர் பிறந்துள்ளார். அவரே கிறிஸ்துவாகிய கர்த்தர். </span>
<span class='v LK2_12' data-id='LK2_12'><span class='v-num v-12'>௧௨&nbsp;</span>ஒரு குழந்தை துணிகளில் சுற்றப்பட்டு ஆடுமாடுகள் உணவுண்ணும் இடத்தில் வைக்கப்பட்டிருப்பதைக் காண்பீர்கள். இதுவே நீங்கள் அவரை அறிந்துகொள்ளுவதற்குரிய அடையாளம்” என்றான். </span></div>
<div class='p'>
<span class='v LK2_13' data-id='LK2_13'><span class='v-num v-13'>௧௩&nbsp;</span>அதே சமயத்தில் ஒரு பெரிய கூட்டமான தூதர்கள் பரலோகத்திலிருந்து வந்து முதல் தூதனோடு சேர்ந்துகொண்டார்கள். எல்லா தூதர்களும், </span></div>
<div class='b'> &nbsp; </div>
<div class='q'>
<span class='v LK2_14' data-id='LK2_14'><span class='v-num v-14'>௧௪&nbsp;</span>“பரலோகத்தில் தேவனை மகிமைப்படுத்துங்கள். </span></div>
<div class='q2'>
<span class='v LK2_14' data-id='LK2_14'>பூமியில் தேவனை பிரியப்படுத்தும் மக்களுக்குச் சமாதானம் உண்டாகட்டும்” </span></div>
<div class='b'> &nbsp; 
<span class='v LK2_14' data-id='LK2_14'></span></div>
<div class='m'>
<span class='v LK2_14' data-id='LK2_14'>என்று சொல்லி தேவனைப் போற்றினார்கள். </span></div>
<div class='b'> &nbsp; </div>
<div class='p'>
<span class='v LK2_15' data-id='LK2_15'><span class='v-num v-15'>௧௫&nbsp;</span>தூதர்கள் மேய்ப்பர்களிடமிருந்து கிளம்பி மீண்டும் பரலோகத்திற்குச் சென்றார்கள். மேய்ப்பர்கள் ஒருவருக்கொருவர், “நாம் பெத்லகேமுக்குப் போய் கர்த்தரால் நமக்குத் தெரிவிக்கப்பட்ட இக்காரியத்தைக் காண்போம்” என்று கூறிக்கொண்டனர். </span></div>
<div class='p'>
<span class='v LK2_16' data-id='LK2_16'><span class='v-num v-16'>௧௬&nbsp;</span>எனவே மேய்ப்பர்கள் வேகமாகச் சென்று மரியாளையும் யோசேப்பையும் கண்டனர். குழந்தை ஆடுமாடுகள் உணவு உண்ணும் இடத்தில் படுத்திருந்தது. </span>
<span class='v LK2_17' data-id='LK2_17'><span class='v-num v-17'>௧௭&nbsp;</span>மேய்ப்பர்கள் குழந்தையைப் பார்த்தனர். பின்பு தூதர்கள் குழந்தையைக்குறித்துக் கூறியவற்றை அவர்களுக்குச் சொன்னார்கள். </span>
<span class='v LK2_18' data-id='LK2_18'><span class='v-num v-18'>௧௮&nbsp;</span>மேய்ப்பர்கள் கூறியவற்றைக் கேட்ட அனைவரும் ஆச்சரியம் அடைந்தனர். </span>
<span class='v LK2_19' data-id='LK2_19'><span class='v-num v-19'>௧௯&nbsp;</span>மரியாள் அவற்றைத் தன் இதயத்தில் வைத்துக்கொண்டாள். அவள் அவற்றைக்குறித்துச் சிந்தித்துக் கொண்டிருந்தாள். </span>
<span class='v LK2_20' data-id='LK2_20'><span class='v-num v-20'>௨௦&nbsp;</span>தாங்கள் கண்டவற்றிற்காகவும் கேட்டவற்றிற்காகவும் தேவனை வாழ்த்திக்கொண்டும், அவருக்கு நன்றி தெரிவித்துக்கொண்டும், மேய்ப்பர்கள் தங்கள் ஆடுகள் இருந்த இடத்திற்குச் சென்றனர். தூதர்கள் அவர்களிடம் கூறியபடியே அனைத்தும் நடந்திருக்கக் கண்டனர். </span></div>
<div class='p'>
<span class='v LK2_21' data-id='LK2_21'><span class='v-num v-21'>௨௧&nbsp;</span>குழந்தைக்கு எட்டு நாட்கள் ஆனதும், விருத்தசேதனம் செய்யப்பட்டது. அதற்கு “இயேசு” என்று பெயரிட்டனர். மரியாளின் கரு உருவாகுமுன்னே தூதன் குழந்தைக்கு வைத்த பெயர் இதுவேயாகும். </span></div>
<div class='s'>தேவாலயத்தில் இயேசு </div>
<div class='p'>
<span class='v LK2_22' data-id='LK2_22'><span class='v-num v-22'>௨௨&nbsp;</span>குழந்தை பெற்ற பெண் சுத்தமாகும்<span class='note' id='footnote-165'><a href='#note-165' class='key'>*</a></span> பொருட்டு மோசேயின் விதிகள் கூறியவற்றைச் செய்யும்படியான காலம் வந்தது. யோசேப்பும், மரியாளும், இயேசுவை தேவனிடம் அர்ப்பணிக்குமாறு எருசலேமுக்குக் கொண்டு வந்தனர். </span>
<span class='v LK2_23' data-id='LK2_23'><span class='v-num v-23'>௨௩&nbsp;</span>தேவனுடைய பிரமாணத்தில் இவ்வாறு எழுதப்பட்டுள்ளது: “வீட்டின் முதற்பேறான மகன் பிறந்ததும் அவன், ‘தேவனுக்கு விசேஷமானவனாகக் கருதப்படுவான்.’ ”c </span>
<span class='v LK2_24' data-id='LK2_24'><span class='v-num v-24'>௨௪&nbsp;</span>“இரண்டு காட்டு புறாக்களையாவது அல்லது இரண்டு புறாக்குஞ்சுகளையாவது பலியாகக் கொடுக்கக்வேண்டும்”d என்றும் கூறுகிறது. எனவே இதைச் செய்வதற்காக யோசேப்பும், மரியாளும் எருசலேமுக்குச் சென்றனர். </span></div>
<div class='s'>சிமியோன் இயேசுவைக் காணல் </div>
<div class='p'>
<span class='v LK2_25' data-id='LK2_25'><span class='v-num v-25'>௨௫&nbsp;</span>எருசலேமில் சிமியோன் என்னும் பெயர் கொண்ட ஒரு மனிதன் வாழ்ந்தான். அவன் நல்லவனும், பக்திமானுமாக இருந்தான். தேவன் இஸ்ரவேல் மக்களுக்கு உதவும் காலத்தை சிமியோன் எதிர்பார்த்திருந்தான். பரிசுத்த ஆவியானவர் அவனோடு இருந்தார். </span>
<span class='v LK2_26' data-id='LK2_26'><span class='v-num v-26'>௨௬&nbsp;</span>கர்த்தரிடமிருந்து வரும் கிறிஸ்துவைக் காணுமட்டும் அவன் மரிப்பதில்லை என்று பரிசுத்த ஆவியனவர் சிமியோனுக்குக் கூறியிருந்தார். </span>
<span class='v LK2_27' data-id='LK2_27'><span class='v-num v-27'>௨௭&nbsp;</span>ஆவியானவர் சிமியோனை தேவாலயத்திற்குள் அழைத்து வந்தார். செய்யவேண்டியவற்றை நிறைவேற்றுவதற்காக மரியாளும், யோசேப்பும் தேவாலயத்திற்குள் சென்றனர். அவர்கள் குழந்தையாகிய இயேசுவை தேவாலயத்திற்குள் கொண்டு வந்தனர். </span>
<span class='v LK2_28' data-id='LK2_28'><span class='v-num v-28'>௨௮&nbsp;</span>சிமியோன் குழந்தையைத் தன் கரங்களில் தூக்கிக்கொண்டு, </span></div>
<div class='b'> &nbsp; </div>
<div class='q'>
<span class='v LK2_29' data-id='LK2_29'><span class='v-num v-29'>௨௯&nbsp;</span>“ஆண்டவரே! இப்போது, உம் ஊழியனாகிய என்னை நீர் கூறியபடியே அமைதியாக மரிக்க அனுமதியும். </span></div>
<div class='q'>
<span class='v LK2_30' data-id='LK2_30'><span class='v-num v-30'>௩௦&nbsp;</span>நீர் நல்கும் இரட்சிப்பை என் கண்களால் கண்டேன். </span></div>
<div class='q2'>
<span class='v LK2_31' data-id='LK2_31'><span class='v-num v-31'>௩௧&nbsp;</span>நீர் அவரை எல்லா மக்களுக்கும் முன்பாக ஆயத்தப்படுத்தினீர். </span></div>
<div class='q'>
<span class='v LK2_32' data-id='LK2_32'><span class='v-num v-32'>௩௨&nbsp;</span>யூதரல்லாத மக்களுக்கு உம் வழியைக் காட்டும் ஒளி அவர். </span></div>
<div class='q2'>
<span class='v LK2_32' data-id='LK2_32'>உம் மக்களாகிய இஸ்ரவேலுக்கு பெருமையை அவர் தருவார்” </span></div>
<div class='m'>
<span class='v LK2_32' data-id='LK2_32'>என்று தேவனுக்கு நன்றி செலுத்தினான். </span></div>
<div class='b'> &nbsp; </div>
<div class='p'>
<span class='v LK2_33' data-id='LK2_33'><span class='v-num v-33'>௩௩&nbsp;</span>இயேசுவின் தந்தையும், தாயும் சிமியோன் இயேசுவைக் குறித்துக் கூறியதைக் கேட்டு வியந்தனர். </span>
<span class='v LK2_34' data-id='LK2_34'><span class='v-num v-34'>௩௪&nbsp;</span>சிமியோன் அவர்களை ஆசீர்வதித்து இயேசுவின் தாயாகிய மரியாளிடம், “இந்தப் பாலகனின் நிமித்தமாக யூதர்கள் விழுவர்; பலர் எழுவர். சிலரால் ஏற்றுக்கொள்ளப்படாத தேவனின் அடையாளமாக இவர் இருப்பார். </span>
<span class='v LK2_35' data-id='LK2_35'><span class='v-num v-35'>௩௫&nbsp;</span>இரகசியமாக மக்கள் நினைப்பவை வெளியரங்கமாகும். நடக்கவிருக்கும் காரியங்கள் உங்கள் மனதை மிகவும் துக்கப்படுத்தும்” என்றான். </span></div>
<div class='s'>அன்னாள் இயேசுவைக் காணல் </div>
<div class='p'>
<span class='v LK2_36' data-id='LK2_36'><span class='v-num v-36'>௩௬&nbsp;</span>தேவாலயத்தில் அன்னாள் என்னும் பெண் தீர்க்கதரிசி இருந்தாள். அவள் ஆசேர் என்னும் கோத்திரத்தைச் சார்ந்த பானுவேல் என்னும் குடும்பத்தைச் சேர்ந்தவள். அன்னாள் வயது முதிர்ந்தவள். அவள் திருமணமாகித் தன் கணவனுடன் ஏழு ஆண்டுகள் வாழ்ந்தவள். </span>
<span class='v LK2_37' data-id='LK2_37'><span class='v-num v-37'>௩௭&nbsp;</span>பின் அவள் கணவன் இறந்து போனான். அவள் தனித்து வாழ்ந்து வந்தாள். அவள் எண்பத்து நான்கு வயது முதியவளாக இருந்தாள். அன்னாள் எப்போதும் தேவாலயத்திலேயே இருந்தாள். அவள் உபவாசமிருந்து இரவும் பகலும் தேவனை வழிபட்டுக்கொண்டிருந்தாள். </span></div>
<div class='p'>
<span class='v LK2_38' data-id='LK2_38'><span class='v-num v-38'>௩௮&nbsp;</span>தேவனுக்கு நன்றி செலுத்தியவண்ணம் அன்னாளும் அப்போது அங்கே இருந்தாள். தேவன் எருசலேமுக்கு விடுதலை அருள வேண்டும் என்று எதிர்பார்த்திருந்த எல்லா மக்களுக்கும் அவள் இயேசுவைக் குறித்துக் கூறினாள். </span></div>
<div class='s'>யோசேப்பும் மரியாளும் வீடு திரும்பல் </div>
<div class='p'>
<span class='v LK2_39' data-id='LK2_39'><span class='v-num v-39'>௩௯&nbsp;</span>தேவனின் பிரமாணம் கட்டளையிட்டபடியே அனைத்துக் காரியங்களையும் யோசேப்பும், மரியாளும் செய்து வந்தனர். பின்னர் கலிலேயாவில் உள்ள தங்கள் சொந்த நகரமாகிய நாசரேத்திற்குத் திரும்பினர். </span>
<span class='v LK2_40' data-id='LK2_40'><span class='v-num v-40'>௪௦&nbsp;</span>சிறு பாலகன் வளர்ந்து வந்தார். அவர் வல்லமையும், ஞானமும் உடையவரானார். தேவனின் ஆசீர்வாதம் அவரோடிருந்தது. </span></div>
<div class='s'>சிறுவனாக இயேசு </div>
<div class='p'>
<span class='v LK2_41' data-id='LK2_41'><span class='v-num v-41'>௪௧&nbsp;</span>ஒவ்வொரு ஆண்டும் பஸ்கா பண்டிகைக்காக இயேசுவின் பெற்றோர் எருசலேமுக்குச் சென்று வந்தனர். </span>
<span class='v LK2_42' data-id='LK2_42'><span class='v-num v-42'>௪௨&nbsp;</span>வழக்கம் போலவே இயேசு பன்னிரண்டு வயதுச் சிறுவனாக இருந்தபோதும் அவர்கள் அப்பண்டிகைக்குச் சென்றனர். </span>
<span class='v LK2_43' data-id='LK2_43'><span class='v-num v-43'>௪௩&nbsp;</span>பண்டிகை நாட்கள் முடிந்த பின்னர் அவர்கள் வீடு திரும்பினர். அவர்களுக்குத் தெரியாமலேயே இயேசு எருசலேமில் தங்கிவிட்டார். </span>
<span class='v LK2_44' data-id='LK2_44'><span class='v-num v-44'>௪௪&nbsp;</span>யோசேப்பும், மரியாளும் ஒரு நாள் முழுதும் பயணம் செய்தனர். இயேசு கூட்டத்தினரோடுகூட இருப்பதாக அவர்கள் எண்ணினர். சுற்றத்தார்களிடையேயும், நெருங்கிய நண்பர்களிடமும் இயேசுவைத் தேட ஆரம்பித்தனர். </span>
<span class='v LK2_45' data-id='LK2_45'><span class='v-num v-45'>௪௫&nbsp;</span>ஆனால் யோசேப்பும் மரியாளும் கூட்டத்தில் இயேசுவைக் காணாததால் அவரைத் தேடும்பொருட்டு எருசலேமுக்குத் திரும்பினர். </span></div>
<div class='p'>
<span class='v LK2_46' data-id='LK2_46'><span class='v-num v-46'>௪௬&nbsp;</span>மூன்று நாட்களுக்குப் பின்னர் அவரைக் கண்டனர். மத போதகர்கள் கூறுவதைக் கேட்பதும் அவர்களிடம் வினா எழுப்புவதுமாக இயேசு தேவாலயத்திற்குள் அமர்ந்திருந்தார். </span>
<span class='v LK2_47' data-id='LK2_47'><span class='v-num v-47'>௪௭&nbsp;</span>எல்லாரும் அவர் பேசுவதைக் கேட்டனர். அவரது புரிந்துகொள்ளும் திறனையும் ஞானம் நிரம்பிய பதில்களையும் உணர்ந்து அவர்கள் வியந்தனர். </span>
<span class='v LK2_48' data-id='LK2_48'><span class='v-num v-48'>௪௮&nbsp;</span>இயேசுவின் பெற்றோர்களும் அவரைக் கண்டதும் வியப்புற்றனர். அவரது தாய் அவரை நோக்கி, “மகனே, நீ ஏன் இதை எங்களுக்குச் செய்தாய்? உனது தந்தையும் நானும் உன்னை நினைத்துக் கவலைப்பட்டோமே. நாங்கள் உன்னைத் தேடி அலைந்து கொண்டிருந்தோம்” என்றாள். </span></div>
<div class='p'>
<span class='v LK2_49' data-id='LK2_49'><span class='v-num v-49'>௪௯&nbsp;</span>இயேசு அவர்களை நோக்கி, “ஏன் என்னைத் தேடினீர்கள்? எனது பிதாவின் வேலை இருக்கிற இடத்தில் நான் இருக்க வேண்டும் என்பதை நீங்கள் அறிந்திருக்க வேண்டும்!” என்றார். </span>
<span class='v LK2_50' data-id='LK2_50'><span class='v-num v-50'>௫௦&nbsp;</span>அவர் கூறியதன் ஆழமான உள் பொருளை அவர்கள் புரிந்துகொள்ளவில்லை. </span></div>
<div class='p'>
<span class='v LK2_51' data-id='LK2_51'><span class='v-num v-51'>௫௧&nbsp;</span>இயேசு அவர்களோடு நாசரேத்துக்குச் சென்றார். அவரது பெற்றோர் கூறியவற்றிற்குக் கீழ்ப்படிந்தார். அவரது தாய் நடந்த எல்லாவற்றைக் குறித்தும் சிந்தித்துக்கொண்டிருந்தாள். </span>
<span class='v LK2_52' data-id='LK2_52'><span class='v-num v-52'>௫௨&nbsp;</span>இயேசு மேலும் மேலும் தொடர்ந்து கற்றறிந்தார். அவர் சரீரத்திலும் வளர்ச்சியுற்றார். மக்கள் இயேசுவை விரும்பினர். இயேசு தேவனைப் பிரியப்படுத்தி வாழும் வாழ்க்கைக்கு மாதிரியாயிருந்தார். </span></div></div>
<div class='footnotes'>

<span class='footnote' id='note-165'><span class='key'>* </span><a href='#footnote-165' class='backref'>௨:௨௨</a> <span class='text'> <span class="fk">சுத்தம் </span><span class="ft">ஒரு யூதப்பெண் குழந்தைபெற்று 40 நாட்களுக்குப்பின் அவள் தன்னை ஒரு சடங்கு மூலமாகச் சுத்தப்படுத்திக்கொள்ளவேண்டும் என மோசேயின் சட்டம் கூறுகிறது. <span class='bibleref' data-id='LV12_2'>லேவி. 12:2-8</span>.</span></span></span>
</div>
<div class='footer'><div class='nav'>
<a class='prev' href='LK1.html'>&#9664;</a>
<a class='home' href='index.html'>&#9776;</a>
<a class='next' href='LK3.html'>&#9654;</a>
</div></div>
</body></html>
