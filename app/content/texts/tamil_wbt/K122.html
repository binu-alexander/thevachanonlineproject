<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 இராஜாக்கள் 22</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location uni_ila.sundaram-08' href='K1.html'> 1 இராஜாக்கள் ௨௨ </a>
<a class='prev' href='K121.html'>  </a>
<a class='next' href='K21.html'>  </a>
</div></div>
<div class='chapter section K122 tam2008 tam K1 uni_ila.sundaram-08' dir='ltr' data-id='K122' data-nextid='K21' data-previd='K121' lang='ta'> 

<div class='c'>௨௨</div>
<div class='s'>மிகாயா ஆகாபை எச்சரித்தது </div>
<div class='p'>
<span class='v K122_1' data-id='K122_1'><span class='verse1 v-num v-1'>௧&nbsp;</span>அடுத்த இரு ஆண்டுகளில், இஸ்ரவேலுக்கும் சீரியாவுக்கும் சமாதானம் நிலவியது. </span>
<span class='v K122_2' data-id='K122_2'><span class='v-num v-2'>௨&nbsp;</span>மூன்றாம் ஆண்டில், யூதாவின் அரசனான யோசபாத் இஸ்ரவேலின் அரசனான ஆகாபைப் பார்க்கப் போனான். </span></div>
<div class='p'>
<span class='v K122_3' data-id='K122_3'><span class='v-num v-3'>௩&nbsp;</span>அப்போது, ஆகாப் அதிகாரிகளிடம், “சீரியாவின் அரசன் கீலேயாத்திலுள்ள ராமோத்தை நம்மிடமிருந்து எடுத்துக்கொண்டான். அதைத் திரும்பப்பெற ஏன் எந்த முயற்சியும் செய்யவில்லை? அது நமக்குச் சொந்தமாக வேண்டும்” என்றான். </span>
<span class='v K122_4' data-id='K122_4'><span class='v-num v-4'>௪&nbsp;</span>எனவே யோசபாத்திடம், “நீ என்னோடு சேர்ந்து ராமோத்துக்காகப் போரிட வருகிறாயா?” என்று கேட்டான். </span></div>
<div class='p'>
<span class='v K122_4' data-id='K122_4'>அதற்கு அவன், “சரி, உன்னோடு சேர்ந்துகொள்கிறேன். எனது படை வீரர்களும் குதிரைகளும் உன் படையோடு சேர்ந்துகொள்ளத் தயார். </span>
<span class='v K122_5' data-id='K122_5'><span class='v-num v-5'>௫&nbsp;</span>ஆனால் முதலில் கர்த்தரிடம் இதுபற்றி ஆலோசனை கேட்போம்” என்றான். </span></div>
<div class='p'>
<span class='v K122_6' data-id='K122_6'><span class='v-num v-6'>௬&nbsp;</span>எனவே ஆகாப் தீர்க்கதரிசிகளைக் கூட்டினான். அவர்கள் 400 பேர். அவர்களிடம், “நான் ராமோத்துக்காக சீரிய படையோடு போரிடப் போகலாமா? அல்லது காத்திருக்கலாமா?” என்று கேட்டான். </span></div>
<div class='p'>
<span class='v K122_6' data-id='K122_6'>அதற்கு அவர்கள் “இப்போது போய் போர் செய்யும். கர்த்தர் வெற்றிப்பெறச் செய்வார்” என்றார்கள். </span></div>
<div class='p'>
<span class='v K122_7' data-id='K122_7'><span class='v-num v-7'>௭&nbsp;</span>யோசாபாத், “வேறு யாராவது தீர்க்கதரிசிகள் உண்டா? அவரிடமும், தேவனுடைய விருப்பத்தைக் கேட்போமே” என்றான். </span></div>
<div class='p'>
<span class='v K122_8' data-id='K122_8'><span class='v-num v-8'>௮&nbsp;</span>அதற்கு ஆகாப், “மற்றொரு தீர்க்கதரிசி இருக்கிறார். அவர் மூலம் கர்த்தருடைய ஆலோசனைகளைப் பெறலாம். அவரது பெயர் இம்லாவின் மகனான மிகாயா. எனக்கு எதிராகவே அவன் பேசுவதால் அவனை வெறுக்கிறேன். எப்போதும் எனக்கு விருப்பம் இல்லாததையே அவன் கூறுவான்” என்றான். </span></div>
<div class='p'>
<span class='v K122_8' data-id='K122_8'>யோசாபாத், “நீ அவ்வாறு சொல்லக்கூடாது!” என்றான். </span></div>
<div class='p'>
<span class='v K122_9' data-id='K122_9'><span class='v-num v-9'>௯&nbsp;</span>எனவே, ஆகாப் ஒரு அதிகாரியை அனுப்பி மிகாயாவை அழைத்து வரச்சொன்னான். </span></div>
<div class='p'>
<span class='v K122_10' data-id='K122_10'><span class='v-num v-10'>௧௦&nbsp;</span>அப்போது இரு அரசர்களும் அரச உடையோடு சிங்காசனத்தில் இருந்தனர். இது சமாரியா அருகில் உள்ள நியாய மன்றம். தீர்க்கதரிசிகள் அவர்களுக்கு முன் நின்றுகொண்டு தீர்க்கதரிசனம் சொல்லிக் கொண்டிருந்தனர். </span>
<span class='v K122_11' data-id='K122_11'><span class='v-num v-11'>௧௧&nbsp;</span>அவர்களில் ஒருவன் பெயர் சிதேக்கியா, இவன் கேனானாவின் மகன். அவன் இரும்பு கொம்புகளைச் செய்து, “இதனை நீங்கள் பயன்படுத்தி போரிடுங்கள். உங்களால் வெற்றிபெற முடியுமென்று கர்த்தர் சொன்னார்” என்று கூறினான். </span>
<span class='v K122_12' data-id='K122_12'><span class='v-num v-12'>௧௨&nbsp;</span>மற்றவர்களும் இதனை ஒப்புக்கொண்டனர். “இப்பொழுதே, உங்கள் படை புறப்படவேண்டும். அது ராமோத்தில் சீரிய படையோடு போரிடும். கர்த்தர் வெற்றிபெறச்செய்வார்” என்றனர். </span></div>
<div class='p'>
<span class='v K122_13' data-id='K122_13'><span class='v-num v-13'>௧௩&nbsp;</span>இது நடைபெறும்போது, அதிகாரி மிகாயாவைக் கண்டுபிடித்து, “எல்லா தீர்க்கதரிசிகளும் இப்போது போருக்குப்போக வேண்டும் என்கின்றனர். நீயும், அவ்வாறே சொல்” என்றான். </span></div>
<div class='p'>
<span class='v K122_14' data-id='K122_14'><span class='v-num v-14'>௧௪&nbsp;</span>ஆனால் அவன், “முடியாது! கர்த்தர் சொல்லச் சொல்வதை மட்டுமே நான் சொல்வேன்!” என்றான். </span></div>
<div class='p'>
<span class='v K122_15' data-id='K122_15'><span class='v-num v-15'>௧௫&nbsp;</span>பிறகு அவன் அரசனிடம் வந்து நின்றான். அரசனும், “நானும் யோசபாத்தும் சேரலாமா? சீரிய மன்னனோடு சண்டையிட ராமோத்துக்குப் போகலாமா?” என்று கேட்டான். </span></div>
<div class='p'>
<span class='v K122_15' data-id='K122_15'>அதற்கு மிகாயா, “சரி, நீ இப்போதே போய் சண்டையிடு, கர்த்தர் வெற்றிபெறச் செய்வார்” என்றான். </span></div>
<div class='p'>
<span class='v K122_16' data-id='K122_16'><span class='v-num v-16'>௧௬&nbsp;</span>ஆனால் ஆகாப், “கர்த்தருடைய அதிகாரத்தால் நீ பேசிக்கொண்டிருக்கவில்லை. நீ உன் சொந்த வார்த்தைகளைப் பேசுகிறாய். எனவே உண்மையைச் சொல்! எத்தனைமுறை நான் உனக்குச் சொல்லியிருக்கிறேன்? கர்த்தர் சொல்கிறதை எனக்குச் சொல்!” என்றான். </span></div>
<div class='p'>
<span class='v K122_17' data-id='K122_17'><span class='v-num v-17'>௧௭&nbsp;</span>அதற்கு மிகாயா, “என்ன நடக்கும் என்பதை நான் பார்க்கமுடியும். இஸ்ரவேல் படைகள் சிதறியுள்ளன. மேய்ப்பன் இல்லாத ஆடுகள்போல உள்ளன. எனவே கர்த்தர், ‘இவர்களுக்கு தலைவன் இல்லை. எனவே சண்டைக்குப் போகாமல் வீட்டிற்குப் போகவேண்டும்’ என்று சொல்கிறார்” என்றான். </span></div>
<div class='p'>
<span class='v K122_18' data-id='K122_18'><span class='v-num v-18'>௧௮&nbsp;</span>ஆகாப் யோசபாத்திடம், “நான் சொன்னதைப் பார்! இவன் எப்போதும் எனக்குப் பிடிக்காததையே கூறுவான்” என்றான். </span></div>
<div class='p'>
<span class='v K122_19' data-id='K122_19'><span class='v-num v-19'>௧௯&nbsp;</span>ஆனால் மிகாயா தொடர்ந்து கர்த்தருக்காகப் பேசினான். “கவனி, இது கர்த்தர் கூறுவது! கர்த்தர் பரலோகத்தில் சிங்காசனத்தில் உட்கார்ந்திருக்கிறார். பரலோகத்தில் உள்ள அனைத்து தேவதூதர்களும் கர்த்தருடைய பக்கத்தில் வலதுபுறமும், இடதுபுறமும் நின்றுகொண்டிருக்கின்றனர். </span>
<span class='v K122_20' data-id='K122_20'><span class='v-num v-20'>௨௦&nbsp;</span>கர்த்தர், ‘உங்களில் யாரேனும் அரசன் ஆகாபிடம் ஒரு தந்திரம் செய்வீர்களா? அவன் ராமோத்தில் இருக்கும் சீரியாவின் படையை எதிர்த்து சண்டையிட வேண்டுமென நான் விரும்புகிறேன். பின்னர் அவன் கொல்லப்படுவான்’ என்று சொன்னார். என்ன செய்யவேண்டுமென்பதைக் குறித்து தூதர்கள் ஒரு ஒத்த கருத்துக்கு வரவில்லை. </span>
<span class='v K122_21' data-id='K122_21'><span class='v-num v-21'>௨௧&nbsp;</span>இறுதியில் ஒரு ஆவி வெளியே வந்து கர்த்தருக்கு முன் நின்றுக் கொண்டு சொன்னது. ‘நான் தந்திரம் செய்வேன்!’ </span>
<span class='v K122_22' data-id='K122_22'><span class='v-num v-22'>௨௨&nbsp;</span>கர்த்தர், ‘எவ்வாறு செய்வாய்?’ என்று கேட்டார். அதற்கு அவது, ‘நான் தீர்க்கதரிசிகளைக் குழப்பி பொய் சொல்லுமாறு செய்வேன். அவர்கள் பேசுவதெல்லாம் பொய்’ என்றது. உடனே அவர், ‘போய் ஆகாபை ஏமாற்று. நீ வெற்றிபெறுவாய்’ என்றார்” என்றான். </span></div>
<div class='p'>
<span class='v K122_23' data-id='K122_23'><span class='v-num v-23'>௨௩&nbsp;</span>மிகாயா இவ்வாறு தன் கதையைச் சொல்லி முடித்தான். பிறகு அவன், “இது தான் இங்கு நடந்தது. இவ்வாறு பொய் சொல்லுமாறு கர்த்தர்தான் தீர்க்கதரிசிகளை மாற்றினார். உனக்குத் தீமை வருவதை கர்த்தரே விரும்புகிறார்” என்றான். </span></div>
<div class='p'>
<span class='v K122_24' data-id='K122_24'><span class='v-num v-24'>௨௪&nbsp;</span>பிறகு சிதேக்கியா மிகாயாவிடம் வந்து முகத்தில் அடித்தான். அவன் “கர்த்தருடைய சக்தி என்னை விட்டுவிலகி எந்த வழியாய் உன்னிடம் வந்தது?” என்று கேட்டான். </span></div>
<div class='p'>
<span class='v K122_25' data-id='K122_25'><span class='v-num v-25'>௨௫&nbsp;</span>அதற்கு மிகாயா, “விரைவில் துன்பம் வரும். அப்போது, நீ சிறிய அறையில் ஒளிந்துக்கொள்வாய். அப்போது நான் சொல்வது உண்மையென்று உனக்குத் தெரியும்!” என்றான். </span></div>
<div class='p'>
<span class='v K122_26' data-id='K122_26'><span class='v-num v-26'>௨௬&nbsp;</span>மிகாயாவைக் கைது செய்யும்படி ஆகாப், அதிகாரிகளுக்குக் கட்டளையிட்டான். ஆகாப் அரசன், “இவனைக் கைது செய்து நகர ஆளுநரான ஆமோனிடத்திலும் பிறகு இளவரசனான யோவாசிடமும் அழைத்துக் கொண்டு போங்கள். </span>
<span class='v K122_27' data-id='K122_27'><span class='v-num v-27'>௨௭&nbsp;</span>நான் சமாதானத்தோடு வரும்வரை இவனைச் சிறையில் அவர்களிடம் அடைக்கச்சொல். அதுவரை அப்பமும், தண்ணீரும் கொடுங்கள்” என்றான். </span></div>
<div class='p'>
<span class='v K122_28' data-id='K122_28'><span class='v-num v-28'>௨௮&nbsp;</span>அதற்கு மிகாயா, “நான் சொல்வதைக் கேளுங்கள். நீங்கள் போர் முடிந்து உயிரோடு திரும்பி வந்தால் கர்த்தர் என் மூலமாக பேசவில்லை” என்று சத்தமாகச் சொன்னான். </span></div>
<div class='s'>The Battle at Ramoth Gilead </div>
<div class='p'>
<span class='v K122_29' data-id='K122_29'><span class='v-num v-29'>௨௯&nbsp;</span>பிறகு ஆகாபும் யோசபாத்தும் ராமோத்திற்கு ஆராமோடு சண்டையிடப் போனார்கள். அவ்விடம் கீலேயாத்தில் உள்ளது. </span>
<span class='v K122_30' data-id='K122_30'><span class='v-num v-30'>௩௦&nbsp;</span>ஆகாப் யோசபாத்திடம், “நாம் போருக்குத் தயாராக்குவோம். நான் அரசன் என்று தோன்றாதபடி சாதாரண ஆடைகளையும் நீ அரச உடைகளையும் அணிந்துக்கொள்” என்றான். அவ்வாறே சாதாரண உடையில் சண்டையிட்டான். </span></div>
<div class='p'>
<span class='v K122_31' data-id='K122_31'><span class='v-num v-31'>௩௧&nbsp;</span>சீரியா அரசனுக்கு 32 இரதப்படைத் தளபதிகள் இருந்தனர். அவர்களிடம் இஸ்ரவேல் அரசனைக் கண்டுபிடிக்குமாறு கட்டளையிட்டான். அரசனைக் கொன்றுவிட வேண்டும் என்றும் உத்தரவிட்டான். </span>
<span class='v K122_32' data-id='K122_32'><span class='v-num v-32'>௩௨&nbsp;</span>போரின்போது, அவர்கள் யோசபாத்தைக் கண்டு இஸ்ரவேலின் அரசன் என்று எண்ணித் தாக்கினர். அவன் சத்தமிட்டான். </span>
<span class='v K122_33' data-id='K122_33'><span class='v-num v-33'>௩௩&nbsp;</span>ஆனால், அவன் அரசனில்லை என்பதை அறிந்து கொல்லாமல் விட்டுவிட்டனர். </span></div>
<div class='p'>
<span class='v K122_34' data-id='K122_34'><span class='v-num v-34'>௩௪&nbsp;</span>ஆனால் ஒருவன் குறிவைக்காமல் ஒரு அம்பை எய்தான். எனினும். அது ஆகாப் மீதுபட்டு கவசம் மூடாத உடலில் நுழைந்தது. அவன் இரத ஓட்டியிடம், “ஒரு அம்பு என்னைத் தாக்கியுள்ளது! இரதத்தை களத்தைவிட்டு வெளியே கொண்டு செல்” என்றான். </span></div>
<div class='p'>
<span class='v K122_35' data-id='K122_35'><span class='v-num v-35'>௩௫&nbsp;</span>படைகள் தொடர்ந்து போரிட்டன. அரசன் தொலைவில் தங்கியிருந்தான். அதிலிருந்து சீரியாவின் படையைக் கவனித்துக் கொண்டிருந்தான். அவனது இரத்தம் வடிந்து இரதத்தில் நிறைந்தது. அன்று மாலை, அவன் மரித்துப் போகவே, </span>
<span class='v K122_36' data-id='K122_36'><span class='v-num v-36'>௩௬&nbsp;</span>படையை நகருக்குத் திரும்புமாறு கட்டளையிட்டனர். </span></div>
<div class='p'>
<span class='v K122_37' data-id='K122_37'><span class='v-num v-37'>௩௭&nbsp;</span>இவ்வாறுதான் ஆகாப் மரித்துப்போனான். சிலர் அவனை சமாரியாவிற்கு எடுத்துப் போனார்கள். அங்கே அடக்கம் செய்தனர். </span>
<span class='v K122_38' data-id='K122_38'><span class='v-num v-38'>௩௮&nbsp;</span>அத்தேரை சமாரியாவிலுள்ள குளத்து தண்ணீரால் கழுவினார்கள். இரதத்தில் உள்ள இரத்தத்தை நாய்கள் நக்கின. அத்தண்ணீரை வேசி மகள்கள் தம்மைச் சுத்தப்படுத்த பயன்படுத்தினார்கள். கர்த்தர் சொன்னபடியே அனைத்தும் நடந்தது. </span></div>
<div class='p'>
<span class='v K122_39' data-id='K122_39'><span class='v-num v-39'>௩௯&nbsp;</span> <span class='bk'>இஸ்ரவேல் அரசர்களின் வரலாறு </span> என்ற புத்தகத்தில் ஆகாப் செய்த அனைத்தும் எழுதப்பட்டுள்ளன. அவன் தன் அரண்மனையைத் தந்தத்தால் அலங்கரித்தான் என்றும் சொல்லப்பட்டுள்ளது. அவன் உருவாக்கிய நகரைப்பற்றியும் அந்த புத்தகத்தில் விளக்கப்பட்டிருக்கிறது. </span>
<span class='v K122_40' data-id='K122_40'><span class='v-num v-40'>௪௦&nbsp;</span>ஆகாப் மரித்து தனது முற்பிதாக்களோடு அடக்கம்பண்ணப்பட்டான். அவனுக்கு அடுத்து அவன் மகன் அகசியா, அரசன் ஆனான். </span></div>
<div class='s'>யூதாவின் அரசனான யோசபாத் </div>
<div class='p'>
<span class='v K122_41' data-id='K122_41'><span class='v-num v-41'>௪௧&nbsp;</span>இஸ்ரவேலின் அரசனாக ஆகாப் இருந்த நாலாவது ஆண்டில், யூதாவில் யோசபாத் அரசனானான். இவன் ஆசாவின் மகன் </span>
<span class='v K122_42' data-id='K122_42'><span class='v-num v-42'>௪௨&nbsp;</span>யோசபாத் அரசனாகும்போது அவனுக்கு 35 வயது. இவன் எருசலேமில் 25 ஆண்டுகள் ஆண்டான். இவனது தாய் அசுபாள். இவள் சில்கியின் மகள். </span>
<span class='v K122_43' data-id='K122_43'><span class='v-num v-43'>௪௩&nbsp;</span>யோசபாத் நல்லவன். அவன் முன்னோர்களைப்போன்று இருந்தான். கர்த்தருடைய விருப்பப்படி கீழ்ப்படிந்து நடந்தான். ஆனால் பொய்தெய்வங்களை தொழுதுகொள்ள அமைக்கப்பட்ட மேடைகளை அழிக்கவில்லை. ஜனங்கள் தொடாந்து அங்கு பலி செலுத்தி, நறுமணப் பொருட்களை எரித்துவந்தனர். </span></div>
<div class='p'>
<span class='v K122_44' data-id='K122_44'><span class='v-num v-44'>௪௪&nbsp;</span>யோசபாத் இஸ்ரவேல் அரசனோடு ஒரு சமா தான ஒப்பந்தம் செய்துக்கொண்டான். </span>
<span class='v K122_45' data-id='K122_45'><span class='v-num v-45'>௪௫&nbsp;</span>இவன் தைரியமாகப் பல போர்களைச் செய்தான். இவன் செய்தது எல்லாம் <span class='bk'>யூதா அரசர்களின் வரலாற்றில் </span> எழுதப்பட்டுள்ளது. </span></div>
<div class='p'>
<span class='v K122_46' data-id='K122_46'><span class='v-num v-46'>௪௬&nbsp;</span>தன் நாட்டில் உள்ள முறைகெட்ட புணர்ச்சிக்காரர்களை தொழுகை இடங்களிலிருந்து விரட்டினான். அவர்கள், தன் தந்தை ஆசா ராஜாவாக இருந்தபோது இருந்தவர்கள். </span></div>
<div class='p'>
<span class='v K122_47' data-id='K122_47'><span class='v-num v-47'>௪௭&nbsp;</span>அப்போது, ஏதோமில் அரசன் இல்லை. ஆளுநரால் அது ஆளப்பட்டது. இவன் யூதா அரசனால் தேர்ந்தெடுக்கப்பட்டவன். </span></div>
<div class='p'>
<span class='v K122_48' data-id='K122_48'><span class='v-num v-48'>௪௮&nbsp;</span>இவன் கப்பல்களைச் செய்தான். பொன் வாங்க ஓப்பீருக்குச் செல்ல விரும்பினான். ஆனால் அவை போகமுடியாதபடி எசியோன் கேபேரிலே உடைந்து போயின. </span>
<span class='v K122_49' data-id='K122_49'><span class='v-num v-49'>௪௯&nbsp;</span>இஸ்ரவேலின் அரசனாகிய அகசியா யோசபாத்திடம், “என் ஆட்கள் உங்கள் ஆட்களோடு கப்பலில் போகட்டும்” என்றான். யோசபாத் ஒப்புக்கொள்ளவில்லை. </span></div>
<div class='p'>
<span class='v K122_50' data-id='K122_50'><span class='v-num v-50'>௫௦&nbsp;</span>யோசபாத் மரித்ததும் தனது முற்பிதாக்களோடு தாவீது நகரில் அடக்கம் செய்யப்பட்டான். பின் அவனது மகன் யோராம் அரசன் ஆனான். </span></div>
<div class='s'>இஸ்ரவேலின் அரசனான அகசியா </div>
<div class='p'>
<span class='v K122_51' data-id='K122_51'><span class='v-num v-51'>௫௧&nbsp;</span>ஆகாபின் அரசனான அகசியா இஸ்ரவேலுக்கு சமாரியாவில் அரசன் ஆனான். அப்போது யூதாவில் யோசபாத் 17ஆம் ஆண்டில் ஆண்டுகொண்டிருந்தான். அகசியா இரண்டு ஆண்டுகள் ஆண்டான். </span>
<span class='v K122_52' data-id='K122_52'><span class='v-num v-52'>௫௨&nbsp;</span>அகசியா கர்த்தருக்கு எதிராகப் பாவம் செய்தான். அவன் தந்தை ஆகாப் மற்றும் தாய் யேசபேலைப் போன்றும், நேபாத்தின் மகனான யெரொபெயாம் போன்றும் பாவம் செய்து வந்தான். இவர்கள் நாட்டு ஜனங்களையும் பாவத்திற்குட்படுத்தினர். </span>
<span class='v K122_53' data-id='K122_53'><span class='v-num v-53'>௫௩&nbsp;</span>அகசியா பாகால் தெய்வத்தை வழிபட்டான். இதனால் கர்த்தருக்கு கோபம் வந்தது. அவனது தந்தையிடம் போலவே அவனிடமும் கோபம்கொண்டார். </span></div></div>
<div class='footnotes'>

</div>
<div class='footer'><div class='nav'>
<a class='prev' href='K121.html'></a>
<a class='home' href='index.html'></a>
<a class='next' href='K21.html'></a>
</div></div>
</body></html>
