<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக 1 கொரி. 3</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='C1.html'> 1 கொரி. ௩ </a>
<a class='prev' href='C12.html'> &#9664; </a>
<a class='next' href='C14.html'> &#9654; </a>
</div></div>
<div class='chapter section C13 tam2008 tam C1 uni_ila.sundaram-08' dir='ltr' data-id='C13' data-nextid='C14' data-previd='C12' lang='ta'> 

<div class='c'>௩</div>
<div class='s'>மனிதனைப் பின்பற்றுவது தவறு </div>
<div class='p'>
<span class='v C13_1' data-id='C13_1'><span class='verse1 v-num v-1'>௧&nbsp;</span>சகோதர சகோதரிகளே, கடந்த காலத்தில்ஆன்மீகமானவர்களிடம் பேசுவதைப் போல நான் உங்களிடம் பேச முடியாமல் போயிற்று. கிறிஸ்துவில் குழந்தைகளைப் போன்று, உலகின் சாதாரண மக்களிடம் பேசுவதைப் போன்று உங்களிடம் பேச வேண்டியதாயிற்று. </span>
<span class='v C13_2' data-id='C13_2'><span class='v-num v-2'>௨&nbsp;</span>நான் உங்களுக்குக் கற்பித்தவை பாலைப் போன்றது, திட உணவைப் போன்றவை அல்ல. ஏனெனில் திட உணவை உட்கொள்ளுமளவிற்கு நீங்கள் பக்குவம் பெறவில்லை. இப்போதும்கூட திட உணவை ஏற்கும் தகுதியை நீங்கள் பெறவில்லை. </span>
<span class='v C13_3' data-id='C13_3'><span class='v-num v-3'>௩&nbsp;</span>நீங்கள் இன்னும் ஆன்மீகமான மக்கள் அல்ல. உங்களுக்குப் பொறாமையும், வாதாடுகிற குணமும் உண்டு. இது நீங்கள் ஆன்மீகமானவர்கள் அல்ல என்பதைக் காட்டுகிறது. உலகின் சாதாரண மக்களைப் போலவே நீங்களும் நடந்துகொள்கின்றீர்கள். </span>
<span class='v C13_4' data-id='C13_4'><span class='v-num v-4'>௪&nbsp;</span>உங்களில் ஒருவன் “நான் பவுலைப் பின்பற்றுகிறேன்”எனவும், இன்னொருவன் “அப்பொல்லோவைப் பின்பற்றுகிறேன்” எனவும் கூறுகிறீர்கள். நீங்கள் அப்படிப்பட்டவற்றைக் கூறும்போது நீங்களும் உலகின் சாதாரண மக்களைப் போல நடந்துகொள்கிறீர்கள். </span></div>
<div class='p'>
<span class='v C13_5' data-id='C13_5'><span class='v-num v-5'>௫&nbsp;</span>அப்பொல்லோ முக்கியமானவனா? இல்லை. பவுல் முக்கியமானவனா? இல்லை. நீங்கள் விசுவாசிப்பதற்கு உதவிய தேவனுடைய பணியாட்களே நாங்கள். தேவன் எங்களுக்கு இட்ட பணியையே நாங்கள் ஒவ்வொருவரும் செய்தோம். </span>
<span class='v C13_6' data-id='C13_6'><span class='v-num v-6'>௬&nbsp;</span>நான் விதையை விதைத்தபோது, அப்பொல்லோ நீரூற்றினான். ஆனால் தேவன் ஒருவரே விதையைத் துளிர்த்து வளரும்படியாகச் செய்தார். </span>
<span class='v C13_7' data-id='C13_7'><span class='v-num v-7'>௭&nbsp;</span>எனவே விதையை விதைக்கின்ற மனிதன் முக்கியமானவன் அல்ல. அதற்கு நீரூற்றுகின்ற மனிதனும் முக்கியமானவன் அல்ல. எல்லாவற்றையும் வளர்ச்சியுறும்படி செய்கின்றவராகிய தேவன் ஒருவரே முக்கியமானவர். </span>
<span class='v C13_8' data-id='C13_8'><span class='v-num v-8'>௮&nbsp;</span>விதையை விதைப்பவனுக்கும், நீரூற்றிப் பேணுபவனுக்கும் குறிக்கோள் ஒன்றே. தன் வேலைக்குரிய வெகுமதியை ஒவ்வொருவனும் பெறுவான். </span>
<span class='v C13_9' data-id='C13_9'><span class='v-num v-9'>௯&nbsp;</span>நாங்கள் தேவனுக்காக ஒருமித்து உழைக்கிற வேலையாட்கள். நீங்களே தேவனுக்குரிய ஒரு நிலத்தைப் போன்றவர்கள். </span></div>
<div class='p'>
<span class='v C13_9' data-id='C13_9'>நீங்களே தேவனுக்குரிய ஒரு வீட்டைப் போன்றவர்கள். </span>
<span class='v C13_10' data-id='C13_10'><span class='v-num v-10'>௧௦&nbsp;</span>சிறந்த வீட்டைக் கட்டும் வேலையாளைப் போன்று நான் வீட்டின் அஸ்திபாரத்தைக் கட்டினேன். தேவன் எனக்கு அளித்த வரத்தை நான் அதற்குப் பயன்படுத்தினேன். மற்றவர்கள் அந்த அஸ்திபாரத்தின் மீது கட்டுகிறார்கள். ஆனால் ஒவ்வொருவனும் அதனை எவ்வாறு கட்டுகிறான் என்பதில் கவனம் செலுத்தவேண்டும். </span>
<span class='v C13_11' data-id='C13_11'><span class='v-num v-11'>௧௧&nbsp;</span>அஸ்திபாரம் ஏற்கெனவே கட்டப்பட்டுள்ளது. வேறெந்த அஸ்திபாரத்தையும் ஒருவரும் அமைக்க முடியாது. ஏற்கெனவே கட்டப்பட்ட அஸ்திபாரம் இயேசு கிறிஸ்துவாகும். </span>
<span class='v C13_12' data-id='C13_12'><span class='v-num v-12'>௧௨&nbsp;</span>பொன், வெள்ளி, மணிகள், மரம், புல், வைக்கோல் போன்றவற்றை பயன்படுத்தி ஒருவன் அந்த அஸ்திபாரத்தின்மீது கட்டமுடியும். </span>
<span class='v C13_13' data-id='C13_13'><span class='v-num v-13'>௧௩&nbsp;</span>ஒவ்வொருவனின் வேலையும் இறுதியில் (கிறிஸ்து மக்களை நியாயம் தீர்க்கிற நாளில்) பகிரங்கப்படுத்தப்படும். அந்த நாளில் ஒவ்வொருவனின் பணியையும் அக்கினி சோதிக்கும். </span>
<span class='v C13_14' data-id='C13_14'><span class='v-num v-14'>௧௪&nbsp;</span>அஸ்திபாரத்தில் ஒருவன் கட்டிய கட்டிடம் நிலைக்குமாயின் அவன் தகுந்த நற்பலன் பெறுவான். </span>
<span class='v C13_15' data-id='C13_15'><span class='v-num v-15'>௧௫&nbsp;</span>ஆனால், ஒருவனின் கட்டிடம் எரிந்து போகுமானால் அவன் நஷ்டம் அடைவான். அந்த மனிதன் காப்பாற்றப்படுவான். எனினும் அக்கினியினின்று தப்பி வந்தாற்போன்று ஒரு நிலையை அவன் அடைவான். </span></div>
<div class='p'>
<span class='v C13_16' data-id='C13_16'><span class='v-num v-16'>௧௬&nbsp;</span>நீங்களே தேவனுடைய ஆலயம் என்பதை நீங்கள் அறிவீர்கள். தேவனுடைய ஆவியானவர் உங்களில் வாழ்கிறார். </span>
<span class='v C13_17' data-id='C13_17'><span class='v-num v-17'>௧௭&nbsp;</span>தேவனுடைய ஆலயத்தை அழிக்கும் ஒருவனை தேவன் அழிப்பார். ஏன்? தேவனுடைய ஆலயம் பரிசுத்தமானது. நீங்கள் தேவனுடைய ஆலயமாவீர்கள். </span></div>
<div class='p'>
<span class='v C13_18' data-id='C13_18'><span class='v-num v-18'>௧௮&nbsp;</span>உங்களை நீங்களே ஏமாற்றிக்கொள்ளாதீர்கள். உங்களில் ஒருவன் தன்னை இவ்வுலகில் ஞானமுள்ளவனாக நினைத்தால் அவன் முட்டாளாக வேண்டும். இந்த வகையில் அவன் உண்மையான ஞானியாகிறான். </span>
<span class='v C13_19' data-id='C13_19'><span class='v-num v-19'>௧௯&nbsp;</span>ஏன்? ஏனெனில் இந்த உலகத்து ஞானத்தை தேவன் மடமையானதாகவே கருதுகிறார். அது வேத வாக்கியங்களில் எழுதப்பட்டுள்ளது. “அவர் ஞானிகள் தங்கள் தந்திர வழிகளைப் பயன்படுத்துகையில் அவர்களை மடக்கிப் பிடிக்கிறார்”<span class='note' id='footnote-263'><a href='#note-263' class='key'>✡</a></span> என்று எழுதப்பட்டிருக்கிறது. </span>
<span class='v C13_20' data-id='C13_20'><span class='v-num v-20'>௨௦&nbsp;</span>தேவன் ஞானிகளின் எண்ணத்தை அறிவார். அவர்களுடைய எண்ணங்கள் பயனற்றவை என்பதை தேவன் அறிவார்.<span class='note' id='footnote-264'><a href='#note-264' class='key'>✡</a></span> </span>
<span class='v C13_21' data-id='C13_21'><span class='v-num v-21'>௨௧&nbsp;</span>எனவே, நீங்கள் மனிதரைப்பற்றி பெருமைப் பாராட்டாதீர்கள். எல்லாப் பொருள்களும் உங்களுக்கு உரியனவே. </span>
<span class='v C13_22' data-id='C13_22'><span class='v-num v-22'>௨௨&nbsp;</span>பவுல், அப்பொல்லோ, கேபா, உலகம், வாழ்வு, மரணம், நிகழ்காலம், எதிர்காலம் இவை எல்லாம் உங்களுடையவையே. </span>
<span class='v C13_23' data-id='C13_23'><span class='v-num v-23'>௨௩&nbsp;</span>நீங்கள் கிறிஸ்துவுக்குரியவர்கள். கிறிஸ்து தேவனுக்கு உரியவர். </span></div></div>
<div class='footnotes'>

<span class='footnote' id='note-263'><span class='key'>✡ </span><a href='#footnote-263' class='backref'>௩:௧௯</a> <span class='text'> <span class="xt"><span class='bibleref' data-id='JB5_13'>யோபு 5:13-</span>ல்  இருந்து எடுக்கப்பட்டுள்ளது.</span></span></span>
<span class='footnote' id='note-264'><span class='key'>✡ </span><a href='#footnote-264' class='backref'>௩:௨௦</a> <span class='text'> <span class="xt">சங்கீதம் 94:11-ல் இருந்து எடுக்கப்பட்டுள்ளது.</span></span></span>
</div>
<div class='footer'><div class='nav'>
<a class='prev' href='C12.html'>&#9664;</a>
<a class='home' href='index.html'>&#9776;</a>
<a class='next' href='C14.html'>&#9654;</a>
</div></div>
</body></html>
