<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக லூக்கா 21</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='LK.html'> லூக்கா ௨௧ </a>
<a class='prev' href='LK20.html'> &#9664; </a>
<a class='next' href='LK22.html'> &#9654; </a>
</div></div>
<div class='chapter section LK21 tam2008 tam LK uni_ila.sundaram-08' dir='ltr' data-id='LK21' data-nextid='LK22' data-previd='LK20' lang='ta'> 

<div class='c'>௨௧</div>
<div class='s'>உண்மையான ஈகை </div>
<div class='r'>(மாற். 12:41-44) </div>
<div class='p'>
<span class='v LK21_1' data-id='LK21_1'><span class='verse1 v-num v-1'>௧&nbsp;</span>தேவாலயத்தில் காணிக்கைப் பெட்டியில் சில செல்வந்தர்கள் தேவனுக்காகத் தங்கள் காணிக்கைகளைப் போடுவதை இயேசு கண்டார். </span>
<span class='v LK21_2' data-id='LK21_2'><span class='v-num v-2'>௨&nbsp;</span>அப்போது இயேசு ஓர் ஏழை விதவையைக் கண்டார். பெட்டியினுள் அவள் இரண்டு சிறிய செம்பு நாணயங்களை இட்டாள். </span>
<span class='v LK21_3' data-id='LK21_3'><span class='v-num v-3'>௩&nbsp;</span>இயேசு, “நான் உங்களுக்கு உண்மையைச் சொல்கிறேன். இந்த ஏழை விதவை இரண்டு சிறிய நாணயங்களையே கொடுத்தாள். ஆனால், அச்செல்வந்தர்கள் கொடுத்தவற்றைக் காட்டிலும் அவள் உண்மையில் அதிகமாகக் கொடுத்தாள். </span>
<span class='v LK21_4' data-id='LK21_4'><span class='v-num v-4'>௪&nbsp;</span>செல்வந்தர்களிடம் மிகுதியான செல்வம் இருக்கிறது. அவர்களுக்குத் தேவையற்ற செல்வத்தையே அவர்கள் கொடுத்தார்கள். இந்தப் பெண்ணோ மிகவும் ஏழை. ஆனால் அவளுக்கிருந்த எல்லாவற்றையும் அவள் கொடுத்தாள். அவள் வாழ்க்கைக்கு அந்தப் பணம் தேவையாக இருந்தது” என்றார். </span></div>
<div class='s'>தேவாலயத்தின் அழிவு </div>
<div class='r'>(மத். 24:1-14; மாற். 13:1-13) </div>
<div class='p'>
<span class='v LK21_5' data-id='LK21_5'><span class='v-num v-5'>௫&nbsp;</span>சில சீஷர்கள் தேவாலயத்தைப்பற்றிப் பேசிக்கொண்டிருந்தார்கள். அவர்கள், “இது மிக நல்ல கற்களாலான ஓர் அழகான தேவாலயம். தேவனுக்கு அளிக்கப்பட்ட நல்ல காணிக்கைகளைப் பாருங்கள்” என்றனர். </span></div>
<div class='p'>
<span class='v LK21_6' data-id='LK21_6'><span class='v-num v-6'>௬&nbsp;</span>ஆனால் இயேசு, “இங்கு நீங்கள் பார்க்கிற அனைத்தும் அழிக்கப்படும் காலம் வரும். இந்தக் கட்டிடங்களின் ஒவ்வொரு கல்லும் தரையில் தள்ளப்படும். ஒரு கல்லின் மேல் மற்றொரு கல் இருக்காது” என்றார். </span></div>
<div class='p'>
<span class='v LK21_7' data-id='LK21_7'><span class='v-num v-7'>௭&nbsp;</span>சில சீஷர்கள் இயேசுவிடம், “போதகரே, இவை எப்போது நடக்கும்? இவை நடைபெறும் காலம் இதுவென எங்களுக்குக் காட்டுவது எது?” என்று கேட்டார்கள். </span></div>
<div class='p'>
<span class='v LK21_8' data-id='LK21_8'><span class='v-num v-8'>௮&nbsp;</span>இயேசு, “எச்சரிக்கையாக இருங்கள். முட்டாள் ஆக்கப்படாதீர்கள். எனது பெயரைப் பயன்படுத்திக் கொண்டு பலர் வருவார்கள். அவர்கள், ‘நானே கிறிஸ்து’ என்றும், ‘வேளை வந்தது’ என்றும் கூறுவார்கள். ஆனால் அவர்களைப் பின்பற்றாதீர்கள். </span>
<span class='v LK21_9' data-id='LK21_9'><span class='v-num v-9'>௯&nbsp;</span>யுத்தங்களையும் கலவரங்களையும் பற்றிக் கேள்விப்படும்போது பயப்படாதீர்கள். இவை முதலில் நிகழ வேண்டும். ஆனால் உடனடியாக ஒரு முடிவு வராது” என்றார். </span></div>
<div class='p'>
<span class='v LK21_10' data-id='LK21_10'><span class='v-num v-10'>௧௦&nbsp;</span>பிற்பாடு இயேசு அவர்களிடம், “தேசங்கள் வேறு தேசங்களோடு போரிடும். இராஜ்யங்கள் பிற இராஜ்யங்களோடு போர் செய்யும். </span>
<span class='v LK21_11' data-id='LK21_11'><span class='v-num v-11'>௧௧&nbsp;</span>பூகம்பங்களும், நோய்களும், தீயகாரியங்களும் பல இடங்களில் நிகழும். சில இடங்களில் மக்கள் உண்பதற்கு உணவு கிடைக்காது. பயங்கரமானதும், ஆச்சரியமானதுமான காரியங்கள் வானில் தோன்றி மக்களை எச்சரிக்கும். </span></div>
<div class='p'>
<span class='v LK21_12' data-id='LK21_12'><span class='v-num v-12'>௧௨&nbsp;</span>“ஆனால் இவையெல்லாம் நிகழும் முன்னர் மக்கள் உங்களைக் கைது செய்வார்கள். ஜெப ஆலயங்களில் மக்கள் உங்களை நியாயந்தீர்த்து சிறையில் தள்ளுவார்கள். அரசர்களின் முன்பும், ஆளுநர்களின் முன்பும் நிற்கும்படியாகக் கட்டாயப்படுத்தப்படுவீர்கள். </span>
<span class='v LK21_13' data-id='LK21_13'><span class='v-num v-13'>௧௩&nbsp;</span>நீங்கள் என்னைப் பின்பற்றுவதால் நீங்கள் என்னைப்பற்றிப் பிறருக்கு கூறுவதற்கு இவை உங்களுக்கு வாய்ப்பை ஏற்படுத்தும். </span>
<span class='v LK21_14' data-id='LK21_14'><span class='v-num v-14'>௧௪&nbsp;</span>நீங்கள் என்ன சொல்வீர்கள் என்பதைக்குறித்து நடப்பதற்கு முன்னாலேயே கவலைப்படாதீர்கள். </span>
<span class='v LK21_15' data-id='LK21_15'><span class='v-num v-15'>௧௫&nbsp;</span>உங்கள் பகைவர்கள் பதில் கூற முடியாதபடி அல்லது மறுக்க முடியாதபடி செய்திகளைச் சொல்லும் ஞானத்தை உங்களுக்குத் தருவேன். </span>
<span class='v LK21_16' data-id='LK21_16'><span class='v-num v-16'>௧௬&nbsp;</span>உங்கள் பெற்றோரும், சகோதரரும், உறவினரும், நண்பரும் கூட உங்களை ஏமாற்றுவார்கள். அவர்கள் உங்களில் சிலரைக் கொல்வார்கள். </span>
<span class='v LK21_17' data-id='LK21_17'><span class='v-num v-17'>௧௭&nbsp;</span>எல்லா மக்களும் நீங்கள் என்னைப் பின்பற்றுவதால் உங்களை வெறுப்பார்கள். </span>
<span class='v LK21_18' data-id='LK21_18'><span class='v-num v-18'>௧௮&nbsp;</span>ஆனால் இவற்றில் ஒன்றும் உண்மையில் உங்களைத் தீங்கு செய்யமுடியாது. </span>
<span class='v LK21_19' data-id='LK21_19'><span class='v-num v-19'>௧௯&nbsp;</span>இக்காரியங்கள் மூலமாக உங்கள் நம்பிக்கையைப் பலப்படுத்துவதால் நீங்கள் உங்களை மீட்டுக்கொள்ள முடியும். </span></div>
<div class='s'>எருசலேமின் அழிவு </div>
<div class='r'>(மத். 24:15-21; மாற். 13:14-19) </div>
<div class='p'>
<span class='v LK21_20' data-id='LK21_20'><span class='v-num v-20'>௨௦&nbsp;</span>“எருசலேமைச் சுற்றிலும் படைகள் சூழ்ந்திருக்கக் காண்பீர்கள். எருசலேமின் அழிவு காலம் நெருங்கிவிட்டது என்பதை அப்போது அறிந்துகொள்வீர்கள். </span>
<span class='v LK21_21' data-id='LK21_21'><span class='v-num v-21'>௨௧&nbsp;</span>அப்போது யூதேயாவின் மக்கள் மலைகளுக்கு ஓடிச் செல்லவேண்டும். எருசலேம் மக்கள் விரைந்து செல்லவேண்டியதிருக்கும். நீங்கள் எருசலேம் நகருக்கு வெளியே இருக்கிறவர்கள், உள்ளே போகாதீர்கள். </span>
<span class='v LK21_22' data-id='LK21_22'><span class='v-num v-22'>௨௨&nbsp;</span>தேவன் தம் மக்களைத் தண்டிக்கும் காலத்தைக் குறித்துத் தீர்க்கதரிசிகள் நிரம்ப செய்திகளை எழுதி இருக்கிறார்கள். நான் உங்களுக்குச் சொல்லிக்கொண்டிருப்பதெல்லாம் இவை எல்லாம் நிகழவேண்டிய காலத்தைக் குறித்தாகும். </span>
<span class='v LK21_23' data-id='LK21_23'><span class='v-num v-23'>௨௩&nbsp;</span>அந்த நேரம் கருவுற்ற பெண்களுக்கும் பாலூட்டவேண்டிய சின்னஞ் சிறு குழந்தைகளை உடைய பெண்களுக்கும் மிகவும் கொடுமையானதாக இருக்கும். ஏன்? இந்தப் பூமியில் மிகக் கொடுமையான காலம் வரும். இந்த மக்களிடம் (யூதர்களிடம்) தேவன் சினம் கொள்வார். </span>
<span class='v LK21_24' data-id='LK21_24'><span class='v-num v-24'>௨௪&nbsp;</span>வீரர்களால் சிலர் கொல்லப்படுவார்கள். பிறர் கைதிகளாக்கப்பட்டு ஒவ்வொரு தேசத்திற்கும் கொண்டு செல்லப்படுவார்கள். தூய பட்டணமாகிய எருசலேமில் யூதரல்லாத மக்கள் அவர்கள் காலம் முடியும்மட்டும் நடந்து செல்வார்கள். </span></div>
<div class='s'>அஞ்சாதீர்கள் </div>
<div class='r'>(மத். 24:29–31; மாற். 13:24–27) </div>
<div class='p'>
<span class='v LK21_25' data-id='LK21_25'><span class='v-num v-25'>௨௫&nbsp;</span>“சூரியன், சந்திரன், விண்மீன்களில் ஆச்சரியப்படத்தக்க விஷயங்கள் நடக்கும். பூமியின் மக்கள் அகப்பட்டுக்கொண்டதாக உணர்வார்கள். சமுத்திரங்கள் கலக்கமடையும். ஏனென்று மக்கள் அறியமாட்டார்கள். </span>
<span class='v LK21_26' data-id='LK21_26'><span class='v-num v-26'>௨௬&nbsp;</span>மக்கள் அஞ்ச ஆரம்பிப்பார்கள். உலகத்திற்கு என்ன நேரிடுமோ என்று அவர்கள் கவலைப்படுவார்கள். வானிலுள்ள ஒவ்வொரு பொருளும் வித்தியாசப்படும். </span>
<span class='v LK21_27' data-id='LK21_27'><span class='v-num v-27'>௨௭&nbsp;</span>அப்போது மேகத்தில் மனித குமாரன் அவரது வல்லமையோடும் மிகுந்த மகிமையோடும் வந்துகொண்டிருப்பதை மக்கள் காண்பார்கள். </span>
<span class='v LK21_28' data-id='LK21_28'><span class='v-num v-28'>௨௮&nbsp;</span>இந்தக் காரியங்கள் நிகழ ஆரம்பித்ததும் பயப்படாதீர்கள். மேலே பார்த்து மகிழுங்கள். கவலை கொள்ளாதீர்கள். தேவன் உங்களை விடுவிக்கும் நேரம் நெருங்கிக்கொண்டிருப்பதை நீங்கள் அறிந்திருப்பதால் சந்தோஷமாக இருங்கள்” என்றார். </span></div>
<div class='s'>அழியாத தேவ வார்த்தை </div>
<div class='r'>(மத். 24:32-35; மாற். 13:28-31) </div>
<div class='p'>
<span class='v LK21_29' data-id='LK21_29'><span class='v-num v-29'>௨௯&nbsp;</span>பின்பு இயேசு இவ்வுவமையைச் சொன்னார்: “எல்லா மரங்களையும் பாருங்கள், அத்தி மரம் ஒரு நல்ல உதாரணம். </span>
<span class='v LK21_30' data-id='LK21_30'><span class='v-num v-30'>௩௦&nbsp;</span>அது பசுமை நிறமாக இருக்கும்போது கோடை நெருங்கிவிட்டது என்று உணர்வீர்கள். </span>
<span class='v LK21_31' data-id='LK21_31'><span class='v-num v-31'>௩௧&nbsp;</span>நடக்கும் என்று நான் கூறிய காரியங்களும் அதைப் போன்றதே, இக்காரியங்கள் நடப்பதைப் பார்க்கும்போது, தேவனின் இராஜ்யம் விரைவில் வர இருப்பதை அறிவீர்கள். </span></div>
<div class='p'>
<span class='v LK21_32' data-id='LK21_32'><span class='v-num v-32'>௩௨&nbsp;</span>“நான் உங்களுக்கு உண்மையைச் சொல்கிறேன், இக்காலத்து மக்கள் வாழ்ந்துகொண்டு இருக்கும்போதே இக்காரியங்கள் எல்லாம் நடக்கும். </span></div>
<div class='p'>
<span class='v LK21_33' data-id='LK21_33'><span class='v-num v-33'>௩௩&nbsp;</span>“உலகம் முழுவதும், விண்ணும், பூமியும் அழிக்கப்படும். ஆனால், நான் கூறிய சொற்களோ, ஒரு நாளும் அழிவதில்லை. </span></div>
<div class='s'>ஆயத்தமாயிருங்கள் </div>
<div class='p'>
<span class='v LK21_34' data-id='LK21_34'><span class='v-num v-34'>௩௪&nbsp;</span>“எச்சரிக்கையாக இருங்கள். குடித்துக்கொண்டும், குடியில் மூழ்கிக்கொண்டும் காலத்தைக் கழிக்காதீர்கள். அல்லது உலகத்துக் காரியங்களில் அதிகப்படியாக ஈடுபடாதீர்கள். நீங்கள் அவ்வாறு செய்தால் உங்களால் சரியானதைச் சிந்திக்க முடியாது. பிறகு முடிவு திடுமென நீங்கள் தயாராக இல்லாதபோது வரக்கூடும். </span>
<span class='v LK21_35' data-id='LK21_35'><span class='v-num v-35'>௩௫&nbsp;</span>பூமியின் மக்களுக்கு அது ஒரு பொறியைப்போல் இருக்கும். ஏனெனில் பூமியில் உள்ள அனைவருக்கும் இந்த நாள் வரும். </span>
<span class='v LK21_36' data-id='LK21_36'><span class='v-num v-36'>௩௬&nbsp;</span>எனவே எப்போதும் தயாராக இருங்கள். நடக்கப் போகிற இக்காரியங்களில் பாதுகாப்பாகத் தொடருவதற்கு உரிய வன்மை வேண்டுமென பிரார்த்தியுங்கள். மனிதகுமாரனுக்கு முன்பாக நிற்கும் தகுதி பெறுவதற்காகப் பிரார்த்தனை செய்யுங்கள்” என்றார். </span></div>
<div class='p'>
<span class='v LK21_37' data-id='LK21_37'><span class='v-num v-37'>௩௭&nbsp;</span>பகல் வேளையில் இயேசு தேவாலயத்தில் மக்களுக்குப் போதித்தார். இரவில் பட்டணத்திற்கு வெளியே சென்று இரவு முழுவதும் ஒலிவ மலையில் தங்கி இருந்தார். </span>
<span class='v LK21_38' data-id='LK21_38'><span class='v-num v-38'>௩௮&nbsp;</span>ஒவ்வொரு காலையிலும் மக்கள் அதிகாலையில் எழுந்து தேவாலயத்தில் இயேசு கூறுவதைக் கேட்பதற்காகச் சென்றார்கள். </span></div></div>
<div class='footnotes'>

</div>
<div class='footer'><div class='nav'>
<a class='prev' href='LK20.html'>&#9664;</a>
<a class='home' href='index.html'>&#9776;</a>
<a class='next' href='LK22.html'>&#9654;</a>
</div></div>
</body></html>
