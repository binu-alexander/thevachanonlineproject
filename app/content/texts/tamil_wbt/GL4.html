<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>புனித பைபிள் படிக்க எளிதாக கலாத்தியர் 4</title>
<link href='tamil.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'> &#9776; </a><a class='location uni_ila.sundaram-08' href='GL.html'> கலாத்தியர் ௪ </a>
<a class='prev' href='GL3.html'> &#9664; </a>
<a class='next' href='GL5.html'> &#9654; </a>
</div></div>
<div class='chapter section GL4 tam2008 tam GL uni_ila.sundaram-08' dir='ltr' data-id='GL4' data-nextid='GL5' data-previd='GL3' lang='ta'> 

<div class='c'>௪</div>
<div class='p'>
<span class='v GL4_1' data-id='GL4_1'><span class='verse1 v-num v-1'>௧&nbsp;</span>இதை உங்களுக்குச் சொல்ல நான் விரும்புகிறேன். ஒருவன் தன் சொத்துக்களுக்கெல்லாம் உரிமையுடையவனாய் இருந்தும் அவன் சிறுபிள்ளையாய் இருந்தால் அவனுக்கும் அடிமைக்கும் எந்த வேறுபாடும் இல்லை. </span>
<span class='v GL4_2' data-id='GL4_2'><span class='v-num v-2'>௨&nbsp;</span>ஏனென்றால் அவன் குழந்தை. அவன் தன் பாதுகாப்பாளர்களின் கட்டுப்பாட்டில் இருக்கிறான். ஆனால் தன் தந்தையின்படி குறித்த வயதை அடையும்போது அவன் சுதந்தரம் உள்ளவனாக விளங்குகிறான். </span>
<span class='v GL4_3' data-id='GL4_3'><span class='v-num v-3'>௩&nbsp;</span>நாமும் இதைப் போலத்தான். நாம் எல்லாரும் குழந்தைகளைப் போன்றவர்கள். நாம் பயனற்ற சட்டங்களுக்கு அடிமையாய் இருந்தோம். </span>
<span class='v GL4_4' data-id='GL4_4'><span class='v-num v-4'>௪&nbsp;</span>ஆனால் சரியான நேரம் வந்தபோது, தேவன் தன் மகனை அனுப்பினார். தேவனுடைய குமாரன் ஒரு பெண்ணினிடத்தில் பிறந்தார். அவரும் விதிமுறைகளின்படியே வாழ்ந்தார். </span>
<span class='v GL4_5' data-id='GL4_5'><span class='v-num v-5'>௫&nbsp;</span>இதனைச் செய்ததன் மூலம், சட்டங்களுக்கு அடிமைப்பட்டுக் கிடந்த மக்களுக்கு தேவன் விடுதலையை வழங்கினார். நம்மை அவரது பிள்ளைகளாக ஆக்கவேண்டும் என்பது தான் இவரது நோக்கம். </span></div>
<div class='p'>
<span class='v GL4_6' data-id='GL4_6'><span class='v-num v-6'>௬&nbsp;</span>நீங்கள் தேவனுடைய பிள்ளைகள். அதனால் தான் தேவன் தம் மகனின் ஆவியை நமது இதயங்களுக்குள் அனுப்பினார். ஆவியானவரும் “பிதாவே, அன்பான பிதாவே” என்று கதறுகிறார். </span>
<span class='v GL4_7' data-id='GL4_7'><span class='v-num v-7'>௭&nbsp;</span>ஆகையால் இப்பொழுது நீங்கள் முன்பு போல அடிமைகள் அல்ல. நீங்கள் தேவனுடைய பிள்ளைகள். அவர் வாக்குறுதிப்படி உங்களுக்குத் தருவார். ஏனென்றால் நீங்கள் அவரது பிள்ளைகளாயிருக்கிறீர்கள். </span></div>
<div class='s'>கலாத்திய கிறிஸ்தவர்கள் மீது பவுலின் அன்பு </div>
<div class='p'>
<span class='v GL4_8' data-id='GL4_8'><span class='v-num v-8'>௮&nbsp;</span>முன்பு நீங்கள் தேவனை அறிந்திருக்கவில்லை. மெய்யாகவே தேவன் அல்லாத கடவுள்களுக்கு நீங்கள் அடிமைகளாகி இருந்தீர்கள். </span>
<span class='v GL4_9' data-id='GL4_9'><span class='v-num v-9'>௯&nbsp;</span>ஆனால் இப்போது நீங்கள் உண்மையான தேவனை அறிந்துகொண்டீர்கள். உண்மையில் அவர் உங்களை அறிந்துகொண்ட தேவன். எனவே எதற்காக நீங்கள் மறுபடியும் அந்தப் பலவீனமான, மோசமான ஆவிகளுக்கு அடிமைகளாக விரும்புகிறீர்கள். </span>
<span class='v GL4_10' data-id='GL4_10'><span class='v-num v-10'>௧௦&nbsp;</span>நீங்கள் இப்போதும் சிறப்பான நாட்கள், மாதங்கள், பருவங்கள், ஆண்டுகள் பற்றிச் சட்டங்கள் கூறுவதைப் பின்பற்ற விரும்புகிறீர்கள். </span>
<span class='v GL4_11' data-id='GL4_11'><span class='v-num v-11'>௧௧&nbsp;</span>நான் உங்களை எண்ணி அஞ்சுகிறேன். நான் உங்களுக்காக உழைத்ததெல்லாம் வீணாய்ப் போயிற்றோ என்று அஞ்சுகிறேன். </span></div>
<div class='p'>
<span class='v GL4_12' data-id='GL4_12'><span class='v-num v-12'>௧௨&nbsp;</span>சகோதர சகோதரிகளே நானும் உங்களைப் போன்றவன். எனவே, நீங்கள் என்னைப்போல மாறுங்கள். நீங்கள் என் முன்பு நல்லவர்களாகவே இருக்கிறீர்கள். </span>
<span class='v GL4_13' data-id='GL4_13'><span class='v-num v-13'>௧௩&nbsp;</span>உங்களிடம் நான் முதன்முதல் எதற்காக வந்தேன் என்பதை நினைத்துப் பாருங்கள். ஏனென்றால் அப்போது நான் நோயாளியாய் இருந்தேன். அப்போதுதான் நான் நற்செய்தியை உங்களுக்குப் போதித்தேன். </span>
<span class='v GL4_14' data-id='GL4_14'><span class='v-num v-14'>௧௪&nbsp;</span>எனது நோய் உங்களுக்குப் பாரமாயிற்று. எனினும் நீங்கள் என்னை வெறுக்கவில்லை. என்னை விலக்கவில்லை. என்னை தேவதூதனைப் போல வரவேற்றீர்கள். என்னை இயேசு கிறிஸ்துவைப் போன்று ஏற்றுக்கொண்டீர்கள். </span>
<span class='v GL4_15' data-id='GL4_15'><span class='v-num v-15'>௧௫&nbsp;</span>அப்போது நீங்கள் மகிழ்ச்சியாக இருந்தீர்கள். இப்போது அந்த மகிழ்ச்சி எங்கே போயிற்று? எனக்கு உதவுவதற்காக நீங்கள் எதை வேண்டுமானாலும் செய்யத் தயாராக இருந்தீர்கள் என்று நினைக்கிறேன். உங்களால் முடியுமானால் உங்கள் கண்களையும் பிடுங்கி எடுத்து எனக்குத் தரத் தயாராக இருந்தீர்கள். </span>
<span class='v GL4_16' data-id='GL4_16'><span class='v-num v-16'>௧௬&nbsp;</span>இப்பொழுது நான் உண்மையைச் சொல்வதால் உங்களுக்கு எதிரியாகிவிட்டேனா? </span></div>
<div class='p'>
<span class='v GL4_17' data-id='GL4_17'><span class='v-num v-17'>௧௭&nbsp;</span>அவர்கள் உங்களைத் தேடி கடுமையாய் உழைக்கிறார்கள். ஆனால், இது உங்கள் நன்மைக்காக அல்ல. அது எங்களுக்கு எதிராயிற்று. என்னைப் பிரிந்து நீங்கள் அவர்களைப் பின்பற்றவேண்டும் என்றே விரும்புகிறார்கள். </span>
<span class='v GL4_18' data-id='GL4_18'><span class='v-num v-18'>௧௮&nbsp;</span>நோக்கம் நல்லதாக இருக்கும் பட்சத்தில் மக்கள் உங்களிடம் ஆர்வம் காட்டுவது நல்லது. இது எப்பொழுதும் உண்மை. உங்களோடு நான் இருக்கும்போது மட்டுமல்ல, உங்களை விட்டுவிலகிய பிறகும் அவர்கள் உங்கள் மீது ஆர்வம் காட்ட வேண்டும். </span>
<span class='v GL4_19' data-id='GL4_19'><span class='v-num v-19'>௧௯&nbsp;</span>என் சிறு பிள்ளைகளே| மீண்டும் நான் உங்களுக்காக வேதனைப்படுகிறேன். இது ஒரு பெண்ணின் பிரசவ வேதனையைப் போன்றது. இயேசுவைப் போன்று நீங்கள் ஆகும்வரை நான் இவ்வேதனையை அடைவேன். </span>
<span class='v GL4_20' data-id='GL4_20'><span class='v-num v-20'>௨௦&nbsp;</span>நான் இப்போது உங்களுடன் இருப்பதை விரும்புகிறேன். பின்னர் வேண்டுமானால் உங்களோடு பேசின விதத்தை மாற்றிக்கொள்ள முடியும். உங்களைக் குறித்து என்ன செய்வதென்று எனக்குத் தெரியவில்லை. </span></div>
<div class='s'>ஆகார், சாராளின் சான்று </div>
<div class='p'>
<span class='v GL4_21' data-id='GL4_21'><span class='v-num v-21'>௨௧&nbsp;</span>உங்களில் சிலர் இப்பொழுதும் மோசேயின் சட்டங்களுக்குக் கட்டுப்பட்டிருக்க விரும்புகிறீர்கள். எனக்குச் சொல்லுங்கள்.சட்டம் என்னச் சொல்லுகின்றது என கவனிக்கவில்லையா? </span>
<span class='v GL4_22' data-id='GL4_22'><span class='v-num v-22'>௨௨&nbsp;</span>ஆபிரகாமுக்கு இரண்டு பிள்ளைகள் உண்டு. ஒருவனின் தாய் ஒரு அடிமைப் பெண். இன்னொருவனின் தாய் சுதந்தரமானவள். </span>
<span class='v GL4_23' data-id='GL4_23'><span class='v-num v-23'>௨௩&nbsp;</span>அடிமைப் பெண்ணின் மகன் சாதாரண முறையில் பிறந்தான். அடுத்த பெண்ணின் மகனோ தேவன் ஆபிரகாமுக்குக் கொடுத்த வாக்குறுதியின்படி பிறந்தவன். </span></div>
<div class='p'>
<span class='v GL4_24' data-id='GL4_24'><span class='v-num v-24'>௨௪&nbsp;</span>இந்த உண்மையான சம்பவம் நமக்கு ஒரு சித்திரத்தை உருவாக்கி காட்டுகிறது. இந்த இரண்டு பெண்களும் தேவன் மனிதனோடு செய்துகொண்ட இரண்டு உடன்படிக்கைகளைப் போன்றவர்கள். ஒன்று சீனாய் மலையில் தேவன் மனிதனோடு செய்த உடன்படிக்கை. இந்த உடன்படிக்கைக்குக் கீழ்ப்பட்ட மக்கள் எல்லோரும் அடிமைகளைப் போன்றவர்கள். ஆகார் இந்த உடன்படிக்கைக்கு உரியவள். </span>
<span class='v GL4_25' data-id='GL4_25'><span class='v-num v-25'>௨௫&nbsp;</span>ஆகையால் ஆகார் என்பவள் அரேபியாவின் சீனாய் மலையைப் போன்று விளங்கினாள். இவள் தற்போதுள்ள எருசலேம் நகரத்தின் படமாயிருக்கிறாள். இந்த நகரமும் அடிமைப்பட்டிருக்கிறது. அதிலுள்ள யூத மக்களும் அடிமைப்பட்டு இருக்கின்றனர். </span>
<span class='v GL4_26' data-id='GL4_26'><span class='v-num v-26'>௨௬&nbsp;</span>ஆனால் மேலிருக்கிற பரலோக எருசலேம் சுதந்தரமான பெண்ணைப் போன்றது. இதுவே நமது தாய். </span>
<span class='v GL4_27' data-id='GL4_27'><span class='v-num v-27'>௨௭&nbsp;</span>கீழ்க்கண்டவாறு எழுதப்பட்டிருக்கிறது. </span></div>
<div class='b'> &nbsp; 
<span class='v GL4_27' data-id='GL4_27'></span></div>
<div class='q'>
<span class='v GL4_27' data-id='GL4_27'>“பிள்ளை பெறாத மலடியே! மகிழ்ச்சியாய் இரு. </span></div>
<div class='q2'>
<span class='v GL4_27' data-id='GL4_27'>எப்போதும் நீ குழந்தை பெறாதவள். </span></div>
<div class='q'>
<span class='v GL4_27' data-id='GL4_27'>உனக்குப் பிரசவ வேதனை என்னவெனத் தெரியாது. </span></div>
<div class='q2'>
<span class='v GL4_27' data-id='GL4_27'>அதனால் நீ மகிழ்ச்சியுடன் சத்தமிடு. </span></div>
<div class='q'>
<span class='v GL4_27' data-id='GL4_27'>கணவனுள்ள பெண்ணைவிட தனியாக இருக்கிற </span></div>
<div class='q2'>
<span class='v GL4_27' data-id='GL4_27'>பெண்ணுக்கே அதிகப் பிள்ளைகள் உண்டு.” <span class='rq'>ஏசாயா 54:1</span> </span></div>
<div class='b'> &nbsp; </div>
<div class='s'>வெளிப்படுத்துதல் </div>
<div class='p'>
<span class='v GL4_28 GL4_29' data-id='GL4_28'><span class='v-num v-28-29'>௨௮-௨௯&nbsp;</span>ஆபிரகாமின் ஒரு பிள்ளை சாதாரண முறையில் பிறந்தவன். அவரது இன்னொரு பிள்ளை தேவனுடைய வாக்குறுதிப்படி ஆவியானவரின் வல்லமையால் பிறந்தான். சகோதர சகோதரிகளே, ஈசாக்கைப் போல நீங்களும் வாக்குறுதியால் வந்த பிள்ளைகளே! சாதாரண முறையில் பிறந்தவன், ஈசாக்கை மிக மோசமாக நடத்தினான். அது போலவே இன்றும் நடைபெறுகிறது. </span>
<span class='v GL4_30' data-id='GL4_30'><span class='v-num v-30'>௩௦&nbsp;</span>ஆனால் வேதவாக்கியங்கள் என்ன கூறுகிறது? “அடிமைப் பெண்ணையும் அவளது மகனையும் தூக்கி எறியுங்கள். அடிமையாய் இல்லாதவளின் மகன் அவனது தந்தைக்குரியவற்றை எல்லாம் பெற்றுக்கொள்வான். ஆனால் அடிமைப் பெண்ணின் மகனோ எதையும் பெற்றுக்கெள்ளமாட்டான்.”<span class='note' id='footnote-290'><a href='#note-290' class='key'>✡</a></span> </span>
<span class='v GL4_31' data-id='GL4_31'><span class='v-num v-31'>௩௧&nbsp;</span>ஆகையால் சகோதர சகோதரிகளே, நாம் அடிமைப் பெண்ணின் பிள்ளைகள் அல்ல. நாம் சுதந்தரமான பெண்ணின் பிள்ளைகள். </span></div></div>
<div class='footnotes'>

<span class='footnote' id='note-290'><span class='key'>✡ </span><a href='#footnote-290' class='backref'>௪:௩௦</a> <span class='text'> <span class="xt"><span class='bibleref' data-id='GN21_10'>ஆதி. 21:10-</span>ல் இருந்து எடுக்கப்பட்டுள்ளது.</span></span></span>
</div>
<div class='footer'><div class='nav'>
<a class='prev' href='GL3.html'>&#9664;</a>
<a class='home' href='index.html'>&#9776;</a>
<a class='next' href='GL5.html'>&#9654;</a>
</div></div>
</body></html>
