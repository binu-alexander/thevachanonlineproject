<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>The Second Book of Chronicles undefined (wbtc)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<header><nav>
<a class="name" href="R2.html">Marathi: Easy to Read Bible</a><a class="location" href="R2.html">इतिहास 33</a><a class="prev" href="R232.html"></a>
<a class="home" href="index.html"></a>
<a class="next" href="R234.html"></a>
</nav></header>
<div class="section chapter R233 mar_wbtc mar" dir="ltr" lang="mar" data-id="R233" data-nextid="R234" data-previd="R232">
<div class="c">33</div>
<div class="p">
<span class="v-num v-1">1&nbsp;</span><span class="v R233_1" data-id="R233_1">मनश्शे यहूदाचा राजा झाला तेव्हा बारा वर्षांचा होता. त्याने यरुशलेममध्ये पंचावन्न वर्षे राज्य केले.</span>
<span class="v-num v-2">2&nbsp;</span><span class="v R233_2" data-id="R233_2">त्यांचे आचरण परमेश्वराच्या दृष्टीने वाईट असे होते. वाईट वर्तणुकीमुळे ज्या देशांना परमेश्वराने इस्राएलपुढून हुसकून लावले त्यांच्या निंद्य प्रथांचेच मनश्शेने अनुकरण केले</span>
<span class="v-num v-3">3&nbsp;</span><span class="v R233_3" data-id="R233_3">हिज्कीयाने जी उंचस्थाने उद्ध्वस्त केली होती तीच मनश्शेने पुन्हा बांधली. त्याने बआल देवतांसाठी वेद्या केल्या आणि अशेराचे स्तंभ उभे केले. नक्षत्रांपुढे नतमस्तक होऊन तो त्या तारांगणांची पूजाही करत असे.</span>
<span class="v-num v-4">4&nbsp;</span><span class="v R233_4" data-id="R233_4">परमेश्वराच्या मंदिरात त्याने त्या भलत्यासलत्या देवतांसाठी वेद्या बांधल्या. “माझे नाव यरुशलेममध्ये चिरकाल राहील” असे याच मंदिराबद्दल परमेश्वराने म्हटले होते.</span>
<span class="v-num v-5">5&nbsp;</span><span class="v R233_5" data-id="R233_5">या मंदिराच्या दोन्ही अंगणांत मनश्शेने सर्व नक्षत्रांसाठी वेद्या बांधल्या.</span>
<span class="v-num v-6">6&nbsp;</span><span class="v R233_6" data-id="R233_6">बेन हिन्नोमच्या खोऱ्यात त्याने आपल्या पोटच्या मुलांचा यज्ञात बळी दिला. रमल, जादूटोणा, चेटूक यातही तो पारंगत होता. चेटूक करणारे आणि मृतात्म्यांशी संबंध ठेवणारे यांच्याशी मनश्शेचे संबंध होते. परमेश्वराने निषिध्द मानलेली बरीच कृत्ये मनश्शेने केली. त्याच्या या गैरवर्तनामुळे परमेश्वराचा संताप झाला.</span>
<span class="v-num v-7">7&nbsp;</span><span class="v R233_7" data-id="R233_7">मनश्शेने एका कोरीव मूर्तीची स्थापनाही देवाच्या मंदिरात केली. या मंदिराविषयी दावीद व त्याचा पुत्र शलमोन यांना देव असे म्हणाला होता, “या मंदिरात आणि यरुशलेममध्ये माझे नाव चिरंतन काल राहील. इस्राएलच्या सर्व कुळांमधून मी यरुशलेमला निवडले.</span>
<span class="v-num v-8">8&nbsp;</span><span class="v R233_8" data-id="R233_8">त्यांच्या पूर्वजांना कबूल केलेल्या प्रदेशातून मी आता इस्राएल लोकांना बाहेर पडू देणार नाही. पण त्यांना दिलेल्या आज्ञा मात्र त्यांनी कसोशीने पाळल्या पाहिजेत. मोशेमार्फत त्यांना दिलेल्या विधी, नियम व आज्ञा त्यांनी पाळायला हवेत.”</span>
</div>
<div class="p">
<span class="v-num v-9">9&nbsp;</span><span class="v R233_9" data-id="R233_9">मनश्शेने मात्र यहूदा लोक आणि यरुशलेमचे लोक यांना दुराचरणाला प्रवृत केले. इस्राएल लोकांपूर्वी ज्या राष्ट्रांना परमेश्वराने हुसकावून लावले त्यांच्यापेक्षाही हे लोक दुराचरणी होते.</span>
</div>
<div class="p">
<span class="v-num v-10">10&nbsp;</span><span class="v R233_10" data-id="R233_10">परमेश्वर मनश्शेशी व इतर लोकांशी बोलला पण कोणीही परमेश्वराचे ऐकले नाही.</span>
<span class="v-num v-11">11&nbsp;</span><span class="v R233_11" data-id="R233_11">तेव्हा अश्शूरच्या राजाच्या सेनापतीकरवी परमेश्वराने यहूदावर हल्ला केला. या सेनापतींनी मनश्शेला आकड्यांनी जखडून पकडले. त्याच्या हातात पितळी बेड्या ठोकल्या. अशा रितीने मनश्शेला कैद करुन त्यांनी बाबेलला नेले.</span>
</div>
<div class="p">
<span class="v-num v-12">12&nbsp;</span><span class="v R233_12" data-id="R233_12">मनश्शेचे हाल झाले तेव्हा त्याने परमेश्वर देवाची करुणा भाकली. त्याच्या पूर्वजांच्या देवासमोर मनश्शे नम्र झाला.</span>
<span class="v-num v-13">13&nbsp;</span><span class="v R233_13" data-id="R233_13">त्याने देवाची प्रार्थना केली व मदतीसाठी याचना केली. मनश्शेचा धावा ऐकून परमेश्वराला त्याची दया आली. म्हणून त्याला पुन्हा यरुशलेमला आणून परमेश्वराने त्याला गादीवर बसवले. परमेश्वर हाच खरा देव आहे हे तेव्हा मनश्शेला पटले.</span>
</div>
<div class="p">
<span class="v-num v-14">14&nbsp;</span><span class="v R233_14" data-id="R233_14">या घटनेनंतर मनश्शेने दावीद नगराभोवती आणखी एक कोट बांधला. हा कोट गीहोनच्या पश्चिमेकडील खोऱ्यात मासळी दरवाजाजवळ ओफेल टेकडी सभोवती असून खूप उंच होता. यहूदामधील सर्व तटबंदीच्या नगरांमध्ये त्याने अधिकारी नेमले.</span>
<span class="v-num v-15">15&nbsp;</span><span class="v R233_15" data-id="R233_15">परक्या देवतांच्या मूर्ती त्याने हटवल्या. परमेश्वराच्या मंदिरातील मूर्ती काढून टाकली. मंदिराच्या टेकडीवर तसेच यरुशलेममध्ये बांधलेल्या वेद्यांही काढून यरुशलेम नगराबाहेर टाकून दिल्या.</span>
<span class="v-num v-16">16&nbsp;</span><span class="v R233_16" data-id="R233_16">नंतर त्याने परमेश्वराची वेदी स्थापन केली आणि त्यावर शांतिअर्पणे आणि उपकार स्मरणाची अर्पणे वाहिली. समस्त यहूदी लोकांना त्याने इस्राएलाचा परमेश्वर देव याची उपासना करायची आज्ञा केली.</span>
<span class="v-num v-17">17&nbsp;</span><span class="v R233_17" data-id="R233_17">लोक अजूनही उंचस्थानी यज्ञ करीतच होते पण आता ते फक्त त्यांच्या परमेश्वर देवा प्रीत्यर्थ करीत होते.</span>
</div>
<div class="p">
<span class="v-num v-18">18&nbsp;</span><span class="v R233_18" data-id="R233_18">मनश्शेची बाकीची कृत्ये तसेच त्याने केलेली देवाची प्रार्थना तसेच परमेश्वर देवाच्यावतीने द्रष्टे त्याच्याशी जे बोलले ती वचने हे सगळे  लिहिलेले आहे.</span>
<span class="v-num v-19">19&nbsp;</span><span class="v R233_19" data-id="R233_19">मनश्शेची प्रार्थना आणि परमेश्वराला त्याचे गाऱ्हणे ऐकून करुणा वाटणे हे  आहे. मनश्शेला उपरती होण्यापूर्वीची त्याची पापे व दुर्वर्तने, उंच स्थाने व अशेरा स्तंभ जिथे उभारले ती स्थाने याचेही तपशील याच बखरीत आहेत.</span>
<span class="v-num v-20">20&nbsp;</span><span class="v R233_20" data-id="R233_20">पुढे मनश्शे वारला व पूर्वजांबरोबर त्याचे दफन झाले. त्याच्या राजमहालातच लोकांनी त्याला पुरले. त्याच्या जागी त्याचा मुलगा आमोन राज्य करु लागला.</span>
</div>
<div class="p">
<span class="v-num v-21">21&nbsp;</span><span class="v R233_21" data-id="R233_21">आमोन विसाव्या वर्षी यहूदाचा राजा झाला. तो यरुशलेममध्ये दोन वर्षे गादीवर होता.</span>
<span class="v-num v-22">22&nbsp;</span><span class="v R233_22" data-id="R233_22">परमेश्वराच्या दृष्टीने निषिध्द अशी कृत्ये त्याने केली. आपले वडील मनश्शे यांच्याप्रमाणेच तो परमेश्वराच्या इच्छेविरुध्द वागला. वडीलांनी करुन घेतलेल्या कोरीव मूर्तीपुढे यज्ञ करुन त्याने त्यांची पूजा केली.</span>
<span class="v-num v-23">23&nbsp;</span><span class="v R233_23" data-id="R233_23">पुढे त्याचे वडील मनश्शे जसे परमेश्वराला नम्रपणे शरण गेले तसा तो गेला नाही. उलट त्याची दुष्कृत्ये वाढतच चालली.</span>
<span class="v-num v-24">24&nbsp;</span><span class="v R233_24" data-id="R233_24">आमोनच्या सेवकांनी कट रचून त्याची त्याच्या महालातच हत्या केली.</span>
<span class="v-num v-25">25&nbsp;</span><span class="v R233_25" data-id="R233_25">पण राजा आमोन विरुध्द कारस्थान करणाऱ्यांचा यहूदी लोकांनी काटा काढला. मग आमोनचा मुलगा योशीया याला लोकांनी राजा केले.</span>
</div>

</div>
<footer><nav>
<a class="prev" href="R232.html"></a>
<a class="home" href="index.html"></a>
<a class="next" href="R234.html"></a>
</nav></footer>
</body>
</html>