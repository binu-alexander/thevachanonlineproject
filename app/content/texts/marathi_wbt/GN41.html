<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Genesis undefined (wbtc)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<header><nav>
<a class="name" href="GN.html">Marathi: Easy to Read Bible</a><a class="location" href="GN.html">उत्पत्ति 41</a><a class="prev" href="GN40.html">&#9664;</a>
<a class="home" href="index.html">&#9776;</a>
<a class="next" href="GN42.html">&#9654;</a>
</nav></header>
<div class="section chapter GN41 mar_wbtc mar" dir="ltr" lang="mar" data-id="GN41" data-nextid="GN42" data-previd="GN40">
<div class="c">41</div>
<div class="p">
<span class="v-num v-1">1&nbsp;</span><span class="v GN41_1" data-id="GN41_1">दोन वर्षानंतर फारो राजाला स्वप्न पडलेःते असे की तो नाईल नदीच्या काठी उभा राहिला होता.</span>
<span class="v-num v-2">2&nbsp;</span><span class="v GN41_2" data-id="GN41_2">तेव्हा त्याने सात गाई नाईल नदीतून बाहेर येताना पाहिल्या. त्या धुष्टपुष्ट व सुंदर होत्या. त्या तेथे उभ्या राहून गवत खात होत्या.</span>
<span class="v-num v-3">3&nbsp;</span><span class="v GN41_3" data-id="GN41_3">त्यानंतर आणखी सात रोड व कुरुप गाई नदीतून बाहेर आल्या व त्या सात धष्टपुष्ट व सुंदर गाईच्या बाजूला उभ्या राहिल्या.</span>
<span class="v-num v-4">4&nbsp;</span><span class="v GN41_4" data-id="GN41_4">आणि त्या सात दुबळ्या व कुरुप गाईनी त्या सात सुंदर व धष्टपुष्ठ गाईना खाऊन टाकले. त्या नंतर फारो राजा जागा झाला.</span>
</div>
<div class="p">
<span class="v-num v-5">5&nbsp;</span><span class="v GN41_5" data-id="GN41_5">मग फारो राजा पुन्हा झोपल्यावर त्याला दुसऱ्यांदा स्वप्न पडले; त्यात त्याने पाहिले की एकाच ताटाला सात भरदार कणसे आली.</span>
<span class="v-num v-6">6&nbsp;</span><span class="v GN41_6" data-id="GN41_6">त्या नंतर त्या ताटाला सात खुरटलेली व करपलेली अशी सात कणसे आली.</span>
<span class="v-num v-7">7&nbsp;</span><span class="v GN41_7" data-id="GN41_7">नंतर त्या सात खुरटलेल्या व करपलेल्या कणसांनी ती सात चांगली व टपोऱ्या दाण्यांची भरदार कणसे गिळून टाकली; तेव्हा फारो पुन्हा जागा झाला आणि ते तर स्वप्न असल्याचे त्याला समजले.</span>
<span class="v-num v-8">8&nbsp;</span><span class="v GN41_8" data-id="GN41_8">दुसऱ्या दिवशी सकाळ झाल्यावर फारो राजा त्या स्वप्नामुळे चिंतेत पडून बेचैन झाला व त्याने पंडितांना बोलावले; फारोने आपली स्वप्ने त्यांना सांगितली; परंतु त्यांतील कोणालाच त्या स्वप्नांच अर्थ सांगता आला नाही किंवा त्याचा उलगडा करता आला नाही.</span>
</div>
<div class="p">
<span class="v-num v-9">9&nbsp;</span><span class="v GN41_9" data-id="GN41_9">तेव्हा प्यालेबरदाराला योसेफाची आठवण आली. तो फारोस म्हणाला, “माझ्या बाबतीत जे घडले त्याची मला आठवण येत आहे;</span>
<span class="v-num v-10">10&nbsp;</span><span class="v GN41_10" data-id="GN41_10">आपण माझ्यावर व आचाऱ्यावर संतापला होता आणि आपण आम्हांस तुरुंगात टाकले होते.</span>
<span class="v-num v-11">11&nbsp;</span><span class="v GN41_11" data-id="GN41_11">तेव्हा तुरुंगात असताना एकाच रात्री आम्हा दोघांना स्वप्ने पडली. प्रत्येक स्वप्नाचा अर्थ वेगळा होता.</span>
<span class="v-num v-12">12&nbsp;</span><span class="v GN41_12" data-id="GN41_12">तेथे कोणी इब्री तरुण आमच्या बरोबर कैदेत होता. तो गारदद्यांच्या सरदाराचा दास होता. त्याला आम्ही आमची स्वप्ने सांगितली त्याने त्यांचे स्पष्टीकरण केले आणि त्याने आमच्या स्वप्नांचा अर्थ सांगितला व उलगडा केला.</span>
<span class="v-num v-13">13&nbsp;</span><span class="v GN41_13" data-id="GN41_13">आणि त्याने सांगितलेला अर्थ खरा ठरला. तो म्हणाला की माझी सुटका होईल व मला पूर्वीप्रमाणे माझ्या कामावर पुन्हा घेतले जाईल आणि अगदी त्याप्रमाणे खरेच घडून आले; आणि तो म्हणाला की आचारी मरेल आणि त्याप्रमाणे तेही खरे झाले.”</span>
</div>
<div class="p">
<span class="v-num v-14">14&nbsp;</span><span class="v GN41_14" data-id="GN41_14">मग फारोने योसेफाला तुरुंगातून आणण्यास बोलावणे पाठवले. तेव्हा गारद्यांनी योसेफाल ताबडतोब तुरुंगातून बाहेर आणले. योसेफ दाढी करुन व स्वच्छ कपडे बदलून फारोपुढे येऊन उभा राहिला.</span>
<span class="v-num v-15">15&nbsp;</span><span class="v GN41_15" data-id="GN41_15">मग फारो योसेफास म्हणाला, “मला स्वप्न पडले आहे, परंतु त्याचा अर्थ सांगणारा कोणी नाही. मी तुझ्याविषयी ऐकले की जो कोणी तुला स्वप्न सांगतो तेव्हा तू लगेच स्वप्नांचा अर्थ सांगतोस.”</span>
</div>
<div class="p">
<span class="v-num v-16">16&nbsp;</span><span class="v GN41_16" data-id="GN41_16">योसेफ म्हणाला, “मी माझ्या कौशल्याने किंवा हुशारीने स्वप्नांचा अर्थ सांगतो असे नाही, तर केवळ देवालाच हे सामर्थ्थ आहे आणि तो देवच फारोच्या स्वप्नांचा अर्थ सांगेल.”</span>
</div>
<div class="p">
<span class="v-num v-17">17&nbsp;</span><span class="v GN41_17" data-id="GN41_17">मग फारो योसेफला म्हणाला, “स्वप्नामध्ये मी नाईल नदीच्या काठी उभा होतो.</span>
<span class="v-num v-18">18&nbsp;</span><span class="v GN41_18" data-id="GN41_18">तेव्हा नदीतून सात धष्टपुष्ट व सुंदर गाई बाहेर आल्या व गवत खाऊ लागल्या असे मी पाहिले.</span>
<span class="v-num v-19">19&nbsp;</span><span class="v GN41_19" data-id="GN41_19">त्यानंतर सात रोड व कुरुप गाई नदीतून बाहेर येताना मी पाहिल्या. त्यांच्या सारख्या दुबळ्या व कुरुप गाई मी सबंध मिसर देशात कधीच पाहिल्या नव्हत्या.</span>
<span class="v-num v-20">20&nbsp;</span><span class="v GN41_20" data-id="GN41_20">त्या रोड व कुरुप गाईनी आधीच्या धष्टपुष्ट व सुंदर गाई गिळून टाकल्या.</span>
<span class="v-num v-21">21&nbsp;</span><span class="v GN41_21" data-id="GN41_21">तरीही त्या रोड व कुरुपच राहिल्या, त्यांच्याकडे पाहिल्यावर त्यांनी त्या सात गाई गिळून टाकल्या असे वाटत नव्हते; त्या पूर्वी इतक्याच अशक्त व रोड दिसत होत्या मग मी जागा झालो.</span>
</div>
<div class="p">
<span class="v-num v-22">22&nbsp;</span><span class="v GN41_22" data-id="GN41_22">“त्यानंतर दुसऱ्या स्वप्नात एकाच ताटाला सात चांगली भरदार व टपोऱ्या दाण्यांची भरगच्च कणसे आली,</span>
<span class="v-num v-23">23&nbsp;</span><span class="v GN41_23" data-id="GN41_23">मग त्यांच्या मागून त्या ताटाला आणखी दुसरी करपटलेली, कुरुप व गरम वाऱ्याच्या झळयामुळे करपलेली सात कणसे आली.</span>
<span class="v-num v-24">24&nbsp;</span><span class="v GN41_24" data-id="GN41_24">व त्यांनी ती चांगली सात कणसे गिळून टाकली.</span>
</div>
<div class="p">
<span class="v GN41_24" data-id="GN41_24">“ही माझी स्वप्ने मी माझ्या जादुगारांना, ज्योतिष्यांना व पंडितांना सांगितली; परंतु त्यांचा अर्थ कोणालाही सांगता आला नाही; तेव्हा त्यांचा अर्थ काय आहे?”</span>
</div>
<div class="p">
<span class="v-num v-25">25&nbsp;</span><span class="v GN41_25" data-id="GN41_25">मग योसेफ फारोला म्हणाला, “महाराज, ह्या दोन्हीही स्वप्नांचा अर्थ एकसारखाच आहे; लवकरच काय होणार आहे हे देव आपणास सांगत आहे;</span>
<span class="v-num v-26">26&nbsp;</span><span class="v GN41_26" data-id="GN41_26">त्या सात चांगल्या गाई आणि ती सात चांगली कणसे म्हणजे सात चांगली वर्षे. दोन्हीही स्वप्ने सारखीच आहेत;</span>
<span class="v-num v-27">27&nbsp;</span><span class="v GN41_27" data-id="GN41_27">त्या दुसऱ्या सात रोड गाई व ती सात रोड कणसे म्हणजे अवघ्या देशावर येणाऱ्या दुष्काळाची सात वर्षे. ती सात वर्षे चांगल्या सात वर्षानंतर येतील.</span>
<span class="v-num v-28">28&nbsp;</span><span class="v GN41_28" data-id="GN41_28">लवकरच काय घडणार आहे हे देवाने आपणास दाखवले आहे. मी संगितल्याप्रमाणेच हे घडून येईल.</span>
<span class="v-num v-29">29&nbsp;</span><span class="v GN41_29" data-id="GN41_29">सात वर्षांच्या सुबत्तेच्या काळात चांगले व भरपूर पीक येईल व मिसर देशभर भरपूर खावयास असेल.</span>
<span class="v-num v-30">30&nbsp;</span><span class="v GN41_30" data-id="GN41_30">परंतु सुकाळाच्या सात वर्षांनंतर सर्व देशभर दुष्काळाची अशी सात वर्षे येतील की त्यामुळे मिसर देशभर पिकलेले धान्य विसरले जाईल; आणि हा दुष्काळ देशाचा नाश करील.</span>
<span class="v-num v-31">31&nbsp;</span><span class="v GN41_31" data-id="GN41_31">आणि भरपूर धान्य असतानाचे दिवस कसे होते याचा लोकांना विसर पडेल.</span>
</div>
<div class="p">
<span class="v-num v-32">32&nbsp;</span><span class="v GN41_32" data-id="GN41_32">“तेव्हा फारो महाराज, एकाच गोष्टीविषयी आपणाला दोन स्वप्ने पडली ते यासाठी की देव हे सर्व लवकरच व नक्की घडवून आणील, हे आपणास दाखवावे.</span>
<span class="v-num v-33">33&nbsp;</span><span class="v GN41_33" data-id="GN41_33">तेव्हा, फारो महाराज, आपण एखाद्या चतुर व शहाण्या पुरुषाची निवड करुन त्याला सर्व मिसर देशावर प्रशासक म्हणून नेमावे;</span>
<span class="v-num v-34">34&nbsp;</span><span class="v GN41_34" data-id="GN41_34">त्या नंतर शेतकऱ्याकडून धान्य गोळा करण्यासाठी इतर अधिकारी निवडावेत; येत्या सात वर्षांच्या सुकाळात प्रत्येकाने आपल्या धान्याच्या उत्पन्नाचा पांचवा हिस्सा सरकारला द्यावा.</span>
<span class="v-num v-35">35&nbsp;</span><span class="v GN41_35" data-id="GN41_35">अशा रीतीने ही माणसे सुकाळाच्या सात वर्षात पुष्कळ अन्न गोळा करतील आणि गरज पडेपर्यंत नगरात साठवून ठेवतील अशा प्रकारे, फारो, हे अन्न तुझ्या नियंत्रणात राहील.</span>
<span class="v-num v-36">36&nbsp;</span><span class="v GN41_36" data-id="GN41_36">येणाऱ्या दुष्काळातील सात वर्षांच्या काळात त्या धान्याचा उपयोग होईल. तेव्हा मग दुष्काळाच्या सात वर्षात मिसराचा नाश होणार नाही.”</span>
</div>
<div class="p">
<span class="v-num v-37">37&nbsp;</span><span class="v GN41_37" data-id="GN41_37">फारो राजाला ही कल्पना फार चांगली वाटली व पटली; तसेच त्याच्या सर्व सेवकांनी एकमताने तिला संमती दिली.</span>
<span class="v-num v-38">38&nbsp;</span><span class="v GN41_38" data-id="GN41_38">फारोने म्हटले, “योसेफापेक्षा अधिक चांगला व योग्य, दुसरा कोणी पुरुष सापडेल काय? देवाचा आत्मा त्याच्यात असल्यामुळे त्याला शहाणपण येते!”</span>
</div>
<div class="p">
<span class="v-num v-39">39&nbsp;</span><span class="v GN41_39" data-id="GN41_39">तेव्हा फारो योसेफास म्हणाला, “देवाने तुला या सर्व गोष्टी दाखवल्या आहेत, म्हणून तुझ्यासारखा चतुर व शहाणा दुसरा कोणी नाही.</span>
<span class="v-num v-40">40&nbsp;</span><span class="v GN41_40" data-id="GN41_40">म्हणून मी तुला या देशाचा (मिसरचा) अधिपती म्हणजे सर्वात उच्च अधिकारी म्हणून नेमतो. सर्व लोक तुझ्या सर्व आज्ञा पाळितील; या देशात केवळ राजासना पुरता म्हणजे नामधारी राजा म्हणून काय तो मी एक तुझ्यापेक्षा मोठा असेन.”</span>
</div>
<div class="p">
<span class="v-num v-41">41&nbsp;</span><span class="v GN41_41" data-id="GN41_41">मग फारो योसेफास म्हणाला, “मी तुला आता अवघ्या मिसर देशाचा प्रशासक म्हणून नेमितो.”</span>
<span class="v-num v-42">42&nbsp;</span><span class="v GN41_42" data-id="GN41_42">मग फारोने राजमुद्रा असलेली आपल्या बोटातील अंगठी योसेफाच्या बोटात घातली; तलम तागाच्या वस्त्राचा पोशाख त्याला घातला आणि त्याच्या गाळ्यात एक सोन्याची साखळी घातली.</span>
<span class="v-num v-43">43&nbsp;</span><span class="v GN41_43" data-id="GN41_43">नंतर फारोने योसेफाला संचलनातील दुसऱ्या रथात बसण्यास सांगितले; खास नेमलेले गारदी पुढे चालले होते; ते ललकारून जाहीरपणे सांगत होते, “लोक हो! आपल्या देशाच्या प्रशासक योसेफ, याला लवून मुजरा करा.” अशी रीतीने योसेफाला मिसर देशाचा प्रशासक (प्रमुख अधिकारी) नेमले.</span>
</div>
<div class="p">
<span class="v-num v-44">44&nbsp;</span><span class="v GN41_44" data-id="GN41_44">फारो योसेफाला म्हणाला, “मी मिसराचा राजा आहे खरा, परंतु तुझ्या हुकुमाशिवाय कोणी आपला हात किंवा पाय हलवू शकणार नाहीं.”</span>
<span class="v-num v-45">45&nbsp;</span><span class="v GN41_45" data-id="GN41_45">फारोने योसेफाला सापनाथ-पानेह असे दुसरे नाव दिले. फारोने ओन शहराचा याजक पेटीफरा याची मुलगी आसनथ ही योसेफाला बायको करुन दिली. अशा रीतीने योसेफ सर्व मिसर देशावर प्रशासक झाला.</span>
</div>
<div class="p">
<span class="v-num v-46">46&nbsp;</span><span class="v GN41_46" data-id="GN41_46">योसेफ मिसर देशाचा राजा फारो याची सेवा करु लागला तेव्हा तो अवघा तीस वर्षांचा होता; योसेफाने मिसर देशभर दौरा करुन देशाची पाहणी केली.</span>
<span class="v-num v-47">47&nbsp;</span><span class="v GN41_47" data-id="GN41_47">सुकाळाच्या सात वर्षात सर्व देशभर भरपूर पीक आले.</span>
<span class="v-num v-48">48&nbsp;</span><span class="v GN41_48" data-id="GN41_48">योसेफाने सुकाळाच्या सात वर्षात अन्न गोळा करुन त्या त्या शेतातले धान्य जवळच्याच नगरोनगरी साठवून ठेवले.</span>
<span class="v-num v-49">49&nbsp;</span><span class="v GN41_49" data-id="GN41_49">योसेफाने जणू काय समुद्राच्या वाळू इतके धान्य गोळा करुन साठवून ठेवले; ते इतके होते की त्याचे मोजमाप करता येत नव्हते.</span>
</div>
<div class="p">
<span class="v-num v-50">50&nbsp;</span><span class="v GN41_50" data-id="GN41_50">योसेफाची बायको ही ओन नगराचा याजक पोटीफरा याची मुलगी होती. दुष्काळाच्या सात वर्षांपैकी पहिले वर्ष येण्याअगोदर योसेफ व आसनथ यांना दोन मुलगे झाले.</span>
<span class="v-num v-51">51&nbsp;</span><span class="v GN41_51" data-id="GN41_51">पहिल्या मुलाचे नाव मनश्शे होते; योसेफाने त्याला हे नांव दिले कारण तो म्हणाला, “देवाने मला झालेला त्रास व माझ्यावर झालेला अन्याय, तसेच माझ्या घराकडील सर्व काही यांचा मला विसर पडू दिला.”</span>
<span class="v-num v-52">52&nbsp;</span><span class="v GN41_52" data-id="GN41_52">योसेफाने दुसऱ्या मुलाचे नाव एफ्राईम असे ठेवले कारण तो म्हणाला, “माझ्यावर संकटे आली परंतु देवाने मला सर्व बाबतीत सफल केले.”</span>
</div>
<div class="p">
<span class="v-num v-53">53&nbsp;</span><span class="v GN41_53" data-id="GN41_53">सात वर्षापर्यंत मिसरमध्ये भरपूर अन्न होते पण ती वर्षे संपली.</span>
<span class="v-num v-54">54&nbsp;</span><span class="v GN41_54" data-id="GN41_54">परंतु सात वर्षानंतर अगदी योसेफाने सांगितल्याप्रमाणे दुष्काळ पडण्यास सुरुवात झाली; तेव्हा कोणत्याच देशात कोठेही कसलेच पीक आले नाही; आणि लोकांना खावयास धान्य मिळेना; परंतु मिसरमध्ये मात्र योसेफाने धान्य साठवल्यामुळे लोकांपाशी खावयास भरपूर अन्न होते.</span>
<span class="v-num v-55">55&nbsp;</span><span class="v GN41_55" data-id="GN41_55">दुष्काळ पडण्यास सुरुवात झाली, तेव्हा लोकांनी धान्यासाठी फारोकडे ओरड केली; तेव्हा फारो मिसरच्या लोकांना म्हणाला, “योसेफाला विचारा व तो सांगेल ते करा.”</span>
</div>
<div class="p">
<span class="v-num v-56">56&nbsp;</span><span class="v GN41_56" data-id="GN41_56">तेव्हा चोहीकडे दुष्काळ पडल्यावर योसेफाने मिसरच्या लोकांना धान्य भांडारातून धान्य विकत दिले. मिसरमध्ये फार वाईट प्रकारचा दुष्काळ पडला होत.</span>
<span class="v-num v-57">57&nbsp;</span><span class="v GN41_57" data-id="GN41_57">मिसरच्या सभोवतालच्या देशातून लोक धान्य विकत घेण्यासाठी योसेफाकडे येऊ लागले कारण त्यावेळी जगाच्या त्या भागात दुष्काळ पडला होता.</span>
</div>

</div>
<footer><nav>
<a class="prev" href="GN40.html">&#9664;</a>
<a class="home" href="index.html">&#9776;</a>
<a class="next" href="GN42.html">&#9654;</a>
</nav></footer>
</body>
</html>