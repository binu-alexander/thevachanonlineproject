<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>The First Book of Samuel undefined (wbtc)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<header><nav>
<a class="name" href="S1.html">Marathi: Easy to Read Bible</a><a class="location" href="S1.html">शमुवेल 14</a><a class="prev" href="S113.html">&#9664;</a>
<a class="home" href="index.html">&#9776;</a>
<a class="next" href="S115.html">&#9654;</a>
</nav></header>
<div class="section chapter S114 mar_wbtc mar" dir="ltr" lang="mar" data-id="S114" data-nextid="S115" data-previd="S113">
<div class="c">14</div>
<div class="p">
<span class="v-num v-1">1&nbsp;</span><span class="v S114_1" data-id="S114_1">त्या दिवशी शौलाचा मुलगा योनाथान आपल्या शस्त्रवाहक तरुण सेवकाला म्हणाला, “चल, आपण खिंडीपलीकडील पलिष्ट्यांच्या छावणीकडे जाऊ. आपल्या वडीलांना मात्र त्याने हे सांगितले नाही.”</span>
</div>
<div class="p">
<span class="v-num v-2">2&nbsp;</span><span class="v S114_2" data-id="S114_2">शौल तेव्हा गिबाच्या सीमेपाशी मिग्रोन येथील डाळिंबाच्या झाडाखाली बसला होता. जवळच धान्याचे खळे होते. शौल सोबत सहाशे माणसे होती.</span>
<span class="v-num v-3">3&nbsp;</span><span class="v S114_3" data-id="S114_3">त्यातील एकाचे नाव अहीया. शिलो येथे एली म्हणून परमेश्वराचा याजक होता. त्याच्या जागी आता हा होता. अहीयाने एफोद घातला होता. ईखाबोदचा भाऊ अहीदूब याचा हा मुलगा. ईखाबोद फिनहासचा आणि फिनहास एलीचा मुलगा. योनाथान निघून गेला हे लोकांना माहीत नव्हते.</span>
</div>
<div class="p">
<span class="v-num v-4">4&nbsp;</span><span class="v S114_4" data-id="S114_4">खिंडीच्या दोन्ही बाजूला मोठमोठे सुळके होते. योनाथानने त्यांच्या मधून पलिष्ट्यांच्या ठाण्यावर जायचे ठरवले. एका सुळक्याचे नाव बोसेस व दुसऱ्याचे सेने असे होते.</span>
<span class="v-num v-5">5&nbsp;</span><span class="v S114_5" data-id="S114_5">एक सुळका उत्तरेला मिखमाशच्या दिशेने तर दुसरा दक्षिणेला गिबाकडे वळलेला होता.</span>
<span class="v-num v-6">6&nbsp;</span><span class="v S114_6" data-id="S114_6">योनाथान आपल्या शस्त्रवाहक सेवकाला म्हणाला, “चल त्या परकीयांच्या ठाण्यावर जाऊ. कदाचित परमेश्वर आपल्या हातून त्यांचा पराभव करील. सैन्य कमी की जास्त याचा परमेश्वराला काय फरक पडतो?”</span>
</div>
<div class="p">
<span class="v-num v-7">7&nbsp;</span><span class="v S114_7" data-id="S114_7">तेव्हा तो सेवक म्हणाला, “तुम्ही म्हणाल तसे करु. मी आपल्याबरोबरच आहे.”</span>
</div>
<div class="p">
<span class="v-num v-8">8&nbsp;</span><span class="v S114_8" data-id="S114_8">योनाथान म्हणाला, “चल तर! ही खिंड ओलांडून त्यांच्या पहारेकऱ्यांपर्यंत जाऊ. त्यांना आपल्याला पाहू दे.</span>
<span class="v-num v-9">9&nbsp;</span><span class="v S114_9" data-id="S114_9">‘आहात तिथेच थांबा, आम्ही तेथे येतो’ असे ते म्हणाले तर आपण तिथेच थांबू. आपण पुढे जायचे नाही.</span>
<span class="v-num v-10">10&nbsp;</span><span class="v S114_10" data-id="S114_10">पण त्यांनी पुढे यायला सांगितले तर मात्र पुढे व्हायचे. तसे झाले तर ती देवाची खूण समजायची. याचा अर्थ असा की त्यांचा पराभव करण्याची परमेश्वराने आपणास मुभा दिली आहे.”</span>
</div>
<div class="p">
<span class="v-num v-11">11&nbsp;</span><span class="v S114_11" data-id="S114_11">हे दोघे, पलिष्टी सैनिकांच्या नजरेच्या टप्प्यात आले. ते सैनिक म्हणाले, “पाहा, ते बिळात लपून राहिलेले इब्री आता बाहेर पडत आहेत.”</span>
<span class="v-num v-12">12&nbsp;</span><span class="v S114_12" data-id="S114_12">त्या छावणीतील पलिष्ट्यांनी या दोघांना “वर या म्हणजे चांगला धडा शिकवतो” असे धमकावले.</span>
</div>
<div class="p">
<span class="v S114_12" data-id="S114_12">योनाथान आपल्या सेवकाला म्हणाला, “चल माझ्या मागोमाग. परमेश्वर आता आपल्या हातून पलिष्ट्यांना नेस्तनाबूत करील.”</span>
</div>
<div class="p">
<span class="v-num v-13-14">13-14&nbsp;</span><span class="v S114_13-14" data-id="S114_13-14">योनाथान मग हाता पायांनी आधार घेत घेत तो कडा चढून गेला. त्याचा सेवक त्याच्या पाठोपाठ होताच. दोघांनी मिळून पलिष्ट्यांवर हल्ला चढवला. त्यांनी त्या एक बिघा जमिनीवर पहिल्या चढाईत वीसजणांना ठार केले. समोरुन येणाऱ्यांवर योनाथानने हल्ला केला आणि त्यात जखमी झालेल्यांना योनाथानच्या सेवकाने मागोमाग येऊन ठार केले.</span>
</div>
<div class="p">
<span class="v-num v-15">15&nbsp;</span><span class="v S114_15" data-id="S114_15">तेव्हा छावणीत, शेतात, किल्ल्यावर पसरलेल्या सर्व पलिष्ट्यांमध्ये घबराट पसरली. चांगल्या शूर सैनिकांनीही धास्ती घेतली. त्यांच्या पायाखालची भूमी कंपायमान झाली आणि पलिष्टी भयभीत झाले.</span>
</div>
<div class="p">
<span class="v-num v-16">16&nbsp;</span><span class="v S114_16" data-id="S114_16">इकडे बन्यामीनच्या भूमीतील गिबा येथे असलेल्या शौलच्या रक्षकांनी पलिष्ट्यांना सैरावैरा पळताना पाहिले.</span>
<span class="v-num v-17">17&nbsp;</span><span class="v S114_17" data-id="S114_17">शौल आपल्या रक्षकांना म्हणाला, “आपली माणसे मोजा. कोण छावणी सोडून गेले ते पाहू.”</span>
</div>
<div class="p">
<span class="v S114_17" data-id="S114_17">मोजणीतून योनाथान आणि त्याचा सेवक गेल्याचे लक्षात आले.</span>
</div>
<div class="p">
<span class="v-num v-18">18&nbsp;</span><span class="v S114_18" data-id="S114_18">शौल अहीयाला म्हणाला, “परमेश्वराचा पवित्रकरारकोश आण” (त्यावेळी देवाचा हा पवित्र करारकोश इस्राएलांजवळ होता.)</span>
<span class="v-num v-19">19&nbsp;</span><span class="v S114_19" data-id="S114_19">अहीयाशी बोलत आसताना शौल परमेश्वर काही सल्ला देईल म्हणून वाट पाहात होता. इकडे पलिष्ट्यांच्या ठाण्यावरील गलबला व गोंधळ वाढत चालला. शौलचा धीर सुटत चालला. शेवटी तो याजक अहीया याला म्हणाला, “आता प्रार्थना पुरे. तु थांब.”</span>
</div>
<div class="p">
<span class="v-num v-20">20&nbsp;</span><span class="v S114_20" data-id="S114_20">शौलने सैन्य जमा केले आणि तो युद्धाला भिडला. पलिष्ट्यांची आता दाणादाण उडाली. इतकी की ते आपापसातच लढू लागले.</span>
<span class="v-num v-21">21&nbsp;</span><span class="v S114_21" data-id="S114_21">पूर्वी पलिष्ट्यांचे सेवक असलेले काही इब्री सध्या पलिष्ट्यांच्या छावणीत होते. ते आता शौल आणि योनाथान यांना जाऊन मिळाले.</span>
<span class="v-num v-22">22&nbsp;</span><span class="v S114_22" data-id="S114_22">एफ्राईमच्या डोंगराळ प्रदेशात दडून राहिलेल्या इस्राएलांनी पलिष्ट्यांच्या पलायनाची बातमी ऐकली. तेव्हा तेही युद्धात उतरले आणि त्यांनी पलिष्ट्यांचा पाठलाग सुरु केला.</span>
</div>
<div class="p">
<span class="v-num v-23">23&nbsp;</span><span class="v S114_23" data-id="S114_23">अशाप्रकारे परमेश्वराने त्यादिवशी इस्राएलांचा बचाव केला. युद्ध बेथ-आवेन कडे सरकले. जवळ जवळ दहा हजाराचे सर्व सैन्य शौलच्या पाठीशी होते. एफ्राईमच्या डोंगराळ परदेशातील सर्व नगरांमध्ये युद्ध पसरले.</span>
</div>
<div class="p">
<span class="v-num v-24">24&nbsp;</span><span class="v S114_24" data-id="S114_24">पण शौलच्या हातून त्या दिवशी मोठी चूक झाली. सर्व इस्राएल लोक दमले भागलेले आणि भुकेले होते. शौलने त्यांच्याकडून सक्तीने एक शपथ घेतली होती. “संध्याकाळ व्हायच्या आत आणि शत्रूचा पाडाव करण्यापूर्वी कोणी काही खाल्ले तर त्याला शासन होईल.” अशा त्या शपथेमुळे कोणीही अन्नग्रहण केले नव्हते.</span>
</div>
<div class="p">
<span class="v-num v-25-26">25-26&nbsp;</span><span class="v S114_25-26" data-id="S114_25-26">लढत लढत लोक रानात शिरले. तिथे त्यांना जमिनीवर मधाचे पोळे दिसले पण ते पाहूनही लोकांनी त्यातील मधाला हात लावला नाही कारण शपथेचा धाक त्यांच्या मनात होता.</span>
<span class="v-num v-27">27&nbsp;</span><span class="v S114_27" data-id="S114_27">आपल्या वडीलांनी सर्वाना बळजबरीने अशी शपथ घ्यायाला लावली आहे याबद्दल योनाथानला काहीच माहीत नव्हते. तेव्हा त्याने आपल्या हातातील काठी पोळ्यात खुपसली आणि मध काढला. थोडा मध खाल्यावर त्याला चांगली तरतरी आली.</span>
</div>
<div class="p">
<span class="v-num v-28">28&nbsp;</span><span class="v S114_28" data-id="S114_28">एक सैनिक योनाथानला म्हणाला, “तुमच्या वडीलांनी लोकांना शपथ घालून बजावले आहे की आज कोणी काही खाल्ले तर त्याला शाप लागेल. म्हणून लोकांनी काही खाल्लेले नाही. ते भुकेने व्याकुळ झाले आहेत.”</span>
</div>
<div class="p">
<span class="v-num v-29">29&nbsp;</span><span class="v S114_29" data-id="S114_29">योनाथान म्हणाला, “माझ्या वडीलांनी देशावर खूप संकटे आणली आहेत. थोडासा मध खाताच मला पाहा कसे ताजेतवाने वाटू लागले!</span>
<span class="v-num v-30">30&nbsp;</span><span class="v S114_30" data-id="S114_30">लोकांनीही शत्रूच्या लूटीतून थोडे खाल्ले असते तर बरे झाले असते. आपण यापेक्षा जास्त पलिष्ट्यांना गारद करु शकलो असतो.”</span>
</div>
<div class="p">
<span class="v-num v-31">31&nbsp;</span><span class="v S114_31" data-id="S114_31">मिखामाशापासून अयालोन पर्यंत पलिष्ट्यांचा पाडाव करता करता इस्राएल लोक फार थकून गेले होते. ते भुकेलेही होते.</span>
<span class="v-num v-32">32&nbsp;</span><span class="v S114_32" data-id="S114_32">त्यांनी पलिष्ट्यांची मेंढरे गुरे, वासरे लुटून आणली होती. आता ते भुकेने इतके कासावीस झाले होते की त्यांनी ती गुरे तिथेच जमिनीवर मारुन खाल्ली. त्यांचे रक्तसुद्धा चाटले.</span>
</div>
<div class="p">
<span class="v-num v-33">33&nbsp;</span><span class="v S114_33" data-id="S114_33">तेव्हा एक जण शौलला म्हणाला, “पाहा, हा परमेश्वराच्या दृष्टीने अपराध आहे. ही माणसे तर रक्तासकट मांस खात आहेत.”</span>
</div>
<div class="p">
<span class="v S114_33" data-id="S114_33">शौल म्हणाला, “तुम्ही पाप केले आहे. आता एक मोठा दगड लोटून येथे आणा.”</span>
<span class="v-num v-34">34&nbsp;</span><span class="v S114_34" data-id="S114_34">पुढे तो म्हणाला, “जा, त्या लोकांना जाऊन सांगा की प्रत्येकाने बैल मेंढरे माझ्यासमोर आणावी आणि मगच त्यांनी ती इथे कापावी. असे पाप करु नका. रक्ताने भरलेले मांस खाऊ नका.”</span>
</div>
<div class="p">
<span class="v S114_34" data-id="S114_34">मग सर्वानी आपापली जनावरे तेथे आणली आणि मारली.</span>
<span class="v-num v-35">35&nbsp;</span><span class="v S114_35" data-id="S114_35">तेव्हा शौलने स्वतःहून परमेश्वरासाठी वेदी बांधली.</span>
</div>
<div class="p">
<span class="v-num v-36">36&nbsp;</span><span class="v S114_36" data-id="S114_36">तो म्हणाला, “आज रात्री आपण पलिष्ट्यांवर हल्ला करु. त्यांचे सर्व हिरावून घेऊन त्या सर्वाना कापून काढू.”</span>
</div>
<div class="p">
<span class="v S114_36" data-id="S114_36">सर्व सैन्याने त्याच्या म्हणण्याला साथ दिली.</span>
</div>
<div class="p">
<span class="v S114_36" data-id="S114_36">पण याजक म्हणाला, “आपण परमेश्वराचा कौल मागू.”</span>
</div>
<div class="p">
<span class="v-num v-37">37&nbsp;</span><span class="v S114_37" data-id="S114_37">म्हणून शौलने परमेश्वराला विचारले, “आम्ही आज पलिष्ट्यांवर चालून जाऊ का? तू आम्हाला त्यांचा पराभव करु देशील का?” पण त्यादिवशी परमेश्वराने शौलला उत्तर दिले नाही.</span>
</div>
<div class="p">
<span class="v-num v-38">38&nbsp;</span><span class="v S114_38" data-id="S114_38">तेव्हा शौल म्हणाला, “सर्व अधिकाऱ्यांना, लोकनायकांना माझ्यासमोर बोलवा. आज कोणाच्या हातून पाप घडले आहे ते पाहू.</span>
<span class="v-num v-39">39&nbsp;</span><span class="v S114_39" data-id="S114_39">इस्राएलला तारणाऱ्या परमेश्वराची शपथ घेऊन मी सांगतो की अगदी माझा पोटचा मुलगा योनाथान याच्याहातून अपराध घडला असेल तरी त्याला देहान्त शासन होईल.” यावर कोणीही चकार शब्द ही काढला नाही.</span>
</div>
<div class="p">
<span class="v-num v-40">40&nbsp;</span><span class="v S114_40" data-id="S114_40">मग शौल सर्व इस्राएलांना म्हणाला, “तुम्ही सर्व एका बाजूला उभे राहा. मी आणि माझा मुलगा योनाथान दुसऱ्या बाजूला होतो.”</span>
</div>
<div class="p">
<span class="v S114_40" data-id="S114_40">सर्वानी ते मानले.</span>
</div>
<div class="p">
<span class="v-num v-41">41&nbsp;</span><span class="v S114_41" data-id="S114_41">मग शौलाने प्रार्थना केली, “इस्राएलच्या परमेश्वरा, देवा, आज तू माझी प्रार्थना का ऐकली नाहीस? मी किंवा माझा मुलगा योनाथान याच्या हातून पाप घडले असेल तर उरीम टाक आणि लोकांच्या हातून पाप घडले असेल तर थुम्मीम टाक”</span>
</div>
<div class="p">
<span class="v S114_41" data-id="S114_41">शौल आणि योनाथानच्या नावाने दान पडले आणि लोक सुटले.</span>
<span class="v-num v-42">42&nbsp;</span><span class="v S114_42" data-id="S114_42">शौल म्हणाला, “पुन्हा त्या टाका व दाखवा की मी व माझा मुलगा योनाथान पैकी कोण दोषी आहे.” मग योनाथान पकडला गेला.</span>
</div>
<div class="p">
<span class="v-num v-43">43&nbsp;</span><span class="v S114_43" data-id="S114_43">शौल त्याला म्हणाला, “तू काय केलेस ते सांग.”</span>
</div>
<div class="p">
<span class="v S114_43" data-id="S114_43">योनाथान म्हणाला, “कोठीच्या टोकावर मावेल एवढाच मध तेवढा मी चाखला त्यासाठी मी प्राणार्पण करायला हवे का?”</span>
</div>
<div class="p">
<span class="v-num v-44">44&nbsp;</span><span class="v S114_44" data-id="S114_44">शौल म्हणाला, “माझा शब्द पाळला गेला नाही तर शासन करायला मी परमेश्वराला सांगितले आहे. तेव्हा तुला मेलेच पाहिजे.”</span>
</div>
<div class="p">
<span class="v-num v-45">45&nbsp;</span><span class="v S114_45" data-id="S114_45">पण सर्व सैनिक शौलला म्हणाल, “योनाथानने आज इस्राएलकडे विजय खेचून आणला आहे. तेव्हा त्याने मेलेच पाहिजे का? खचितच नाही. आम्ही परमेश्वरापुढे शपथ घेऊन सांगतो की त्याच्या केसालाही धक्का लागणार नाही. पलिष्ट्यांविरुद्ध लढायला परमेश्वराने योनाथानला मदत केली आहे.” अशाप्रकारे लोकांनी योनाथानला वाचवले. त्याला मृत्यूची सजा झाली नाही.</span>
</div>
<div class="p">
<span class="v-num v-46">46&nbsp;</span><span class="v S114_46" data-id="S114_46">शौलने पलिष्ट्यांचा पाठलाग केला नाही. पलिष्टी आपल्या जागी परतले.</span>
</div>
<div class="p">
<span class="v-num v-47">47&nbsp;</span><span class="v S114_47" data-id="S114_47">शौलने सर्व अधिकार आपल्या हाती घेऊन राज्य स्थापित केले. मवाबी, अम्मोनी, अदोमी, सोबाचे राज, पलिष्टी इत्यादी इस्राएलच्या भोवतालच्या सर्व शत्रूशी युद्ध केले. शौल जेथे जेथे गेला तेथे तेथे त्यांने शत्रूंचा पाडाव केला.</span>
<span class="v-num v-48">48&nbsp;</span><span class="v S114_48" data-id="S114_48">पराक्रम गाजवला. इस्राएलांची लूट करणाऱ्या सर्व शत्रूंपासून इस्राएलांची सुटका केली. अमालेकांचाही त्याने पराभव केला.</span>
</div>
<div class="p">
<span class="v-num v-49">49&nbsp;</span><span class="v S114_49" data-id="S114_49">योनाथान, इश्वी, आणि मलकीशुवा हे शौलचे मुलगे. शौलच्या मोठ्या मुलीचे नाव मेरब आणि धाकटीचे मीखल.</span>
<span class="v-num v-50">50&nbsp;</span><span class="v S114_50" data-id="S114_50">अहीनाम ही त्याची पत्नी. ती अहीमासची मुलगी.</span>
</div>
<div class="p">
<span class="v S114_50" data-id="S114_50">शौलचा काका नेर याचा मुलगा अबनेर त्याचा सेनापती होता.</span>
<span class="v-num v-51">51&nbsp;</span><span class="v S114_51" data-id="S114_51">शौलचे वडील कीश आणि काका नेर. ही अबियेलची मुले.</span>
</div>
<div class="p">
<span class="v-num v-52">52&nbsp;</span><span class="v S114_52" data-id="S114_52">शौलने आयुष्यभर पराक्रम गाजवले. पलिष्ट्यांचा त्याने कडवा प्रतिकार केला. त्याला कुठेही शूर, पराक्रमी माणूस आढळला की त्याला तो सैनिकात भरती करुन घेई आणि अंगरक्षक म्हणून नेमी.</span>
</div>

</div>
<footer><nav>
<a class="prev" href="S113.html">&#9664;</a>
<a class="home" href="index.html">&#9776;</a>
<a class="next" href="S115.html">&#9654;</a>
</nav></footer>
</body>
</html>