<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>পবিত্র বাইবেল যিশাইয় 36</title>
<link href='mukti.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location mukti' href='IS.html'> যিশাইয় 36 </a>
<a class='prev' href='IS35.html'>  </a>
<a class='next' href='IS37.html'>  </a>
</div></div>
<div class='chapter section IS36 ben2006 ben IS mukti' dir='ltr' data-id='IS36' data-nextid='IS37' data-previd='IS35' lang='bn'> 

<div class='c'>36</div>
<div class='s'>অশূরদের যিহূদা আক্রমণ </div>
<div class='p'>
<span class='v IS36_1' data-id='IS36_1'><span class='verse1 v-num v-1'>1&nbsp;</span>যিহূদার রাজা হিষ্কিয়ের 14 বছরের রাজত্বকালে অশূরের রাজা সন্হেরীব যিহূদার দুর্ভেদ্য নগরগুলিতে যুদ্ধ করতে গিয়েছিলেন| সন্হেরীব সেই শহরগুলিকে পরাস্ত করেন| </span>
<span class='v IS36_2' data-id='IS36_2'><span class='v-num v-2'>2&nbsp;</span>সন্হেরীব বিশাল সেনাদল সহ তাঁর সেনাপতিকে জেরুশালেমের রাজা হিষ্কিয়ের বিরুদ্ধে পাঠিয়েছিলেন| সেনাপতি ও তার সেনাদল লাখীশ ত্যাগ করে জেরুশালেমে যায়| তারা ধোপার মাঠে যাওয়ার পথে যে উচ্চতর পুষ্করিনীটি আছে তার জলের নলের কাছে থেমেছিল| </span></div>
<div class='p'>
<span class='v IS36_3' data-id='IS36_3'><span class='v-num v-3'>3&nbsp;</span>জেরুশালেম থেকে সেনাপতির সঙ্গে কথা বলতে তিনজন মানুষ যায়| এরা ছিলেন হিল্কিয়ের পুত্র ইলিয়াকীম, আসফের পুত্র যোয়াহ ও শিব্ন| ইলিয়াকীম ছিলেন প্রাসাদের পরিচালক| যোয়াহ ছিলেন নথীরক্ষক এবং শিব্ন ছিলেন রাজপরিবারের সচিব| </span></div>
<div class='p'>
<span class='v IS36_4' data-id='IS36_4'><span class='v-num v-4'>4&nbsp;</span>সেনাপতি তাদের বলল, “অশূরের মহান রাজা যা বলেন তা হিষ্কিয়কে গিয়ে বল| কথাটা হল: </span></div>
<div class='b'> &nbsp; 
<span class='v IS36_4' data-id='IS36_4'></span></div>
<div class='pi'>
<span class='v IS36_4' data-id='IS36_4'>“ ‘তোমরা কাদের কাছ থেকে সাহায্য পাবার আশা কর? </span>
<span class='v IS36_5' data-id='IS36_5'><span class='v-num v-5'>5&nbsp;</span>আমি বলি, তোমরা যদি ক্ষমতা ও সুপরামর্শের সাহায্যে যুদ্ধ করার ওপর আস্থাশীল হও – সেটা তখন হবে অপ্রয়োজনীয়| ওসব কিছুই নয়, নিছকই বুলি মাত্র| এখন আমি জানতে চাই যে কার ওপর তোমরা এত নির্ভর করছ যে আমার বিরুদ্ধে বিদ্রোহ করতে চাও? </span>
<span class='v IS36_6' data-id='IS36_6'><span class='v-num v-6'>6&nbsp;</span>তোমরা কি মনে কর মিশর তোমাদের সাহায্য করবে? মিশর ভাঙা লাঠির মতো| তোমরা যদি সমর্থনের জন্য সেই লাঠির ওপর ভর দাও, তবে এটা তোমাদের আঘাত করবে এবং তোমাদের হাতের মধ্যে গর্তের সৃষ্টি করবে| মিশরের রাজা ফরৌণের ওপর সাহায্যের বিষয়ে কেউই আস্থা রাখতে পারে না| </span></div>
<div class='pi'>
<span class='v IS36_7' data-id='IS36_7'><span class='v-num v-7'>7&nbsp;</span>“ ‘কিন্তু তোমরা হয়তো বলতে পারো, “আমরা আমাদের প্রভু ঈশ্বরের ওপর সাহায্যের ব্যাপারে আস্থাশীল|” কিন্তু আমি জানি যেখানে লোকরা প্রভুর উপাসনা করত সেই সব বেদী এবং পবিত্র স্থানগুলিকে হিষ্কিয় ধ্বংস করেছে এবং হিষ্কিয় যিহূদা ও জেরুশালেমের লোকদের বলছে, “তোমাদের শুধুমাত্র জেরুশালেমের এই বেদীটিতে উপাসনা করা উচিৎ‌|” </span></div>
<div class='pi'>
<span class='v IS36_8' data-id='IS36_8'><span class='v-num v-8'>8&nbsp;</span>“ ‘যদি তোমরা এখনও যুদ্ধ করতে চাও তবে আমার মনিব অশূরদের সম্রাট তোমাদের সঙ্গে চুক্তিবদ্ধ হবেন| আমি প্রতিশ্রুতি করছি তোমরা যদি ঘোড়ায় চড়ার জন্য যথেষ্ট মানুষ জোগাড় করতে পার তবে আমি তোমাদের যুদ্ধের জন্য 2000 ঘোড়া দেব| </span>
<span class='v IS36_9' data-id='IS36_9'><span class='v-num v-9'>9&nbsp;</span>কিন্তু তবুও তোমরা আমার মনিবের নিথস্তরের কোন সেনানায়ককেও পরাস্ত করতে পারবে না| তবু কেন তোমরা মিশরের রথসমূহ ও অশ্বারোহী সেনাবাহিনীর ওপর নির্ভর কর? </span></div>
<div class='pi'>
<span class='v IS36_10' data-id='IS36_10'><span class='v-num v-10'>10&nbsp;</span>“ ‘এখন তোমরা কি মনে কর আমি প্রভুর সাহায্য ছাড়াই এই দেশ ধ্বংস করতে এসেছি? প্রভু আমাকে বলেছেন, “এই দেশটি আক্রমণ কর এবং এটাকে ধ্বংস কর|” ’ ” </span></div>
<div class='b'> &nbsp; </div>
<div class='p'>
<span class='v IS36_11' data-id='IS36_11'><span class='v-num v-11'>11&nbsp;</span>তখন ইলিয়াকীম, শিব্ন ও যোয়াহ সেনাপতিকে বলেন, “অনুগ্রহ করে আমাদের সঙ্গে অরামীয় ভাষায় কথা বলুন| আমরা এই ভাষা বুঝি| যিহূদার ভাষায় আমাদের সঙ্গে কথা বলবেন না, কারণ শহরের দেওয়ালের ওপর যে লোকরা বসে আছে তারা আপনার কথা শুনতে পাবে এবং বুঝতে পারবে|” </span></div>
<div class='p'>
<span class='v IS36_12' data-id='IS36_12'><span class='v-num v-12'>12&nbsp;</span>কিন্তু সেনাপতি বলল, “আমার প্রভু শুধুমাত্র তোমাদের ও তোমাদের মনিবের সঙ্গে কথা বলতে পাঠান নি| আমার মনিব প্রাচীরে বসে থাকা লোকদের সঙ্গেও কথা বলতে নির্দেশ দিয়েছেন| ঐসব লোকদের জন্য যথেষ্ট খাদ্য ও জল থাকবে না| তোমাদের মতো, ওদেরও নিজেদের বর্জ্য পদার্থ ও নিজেদের প্রস্রাব খেতে হবে|” </span></div>
<div class='p'>
<span class='v IS36_13' data-id='IS36_13'><span class='v-num v-13'>13&nbsp;</span>তখন সেনাপতি ইহুদী ভাষায় জোরে চেঁচিয়ে উঠল, </span>
<span class='v IS36_14' data-id='IS36_14'><span class='v-num v-14'>14&nbsp;</span>“মহান রাজা, অশূরের রাজার বার্তা শোন: </span></div>
<div class='b'> &nbsp; 
<span class='v IS36_14' data-id='IS36_14'></span></div>
<div class='pi'>
<span class='v IS36_14' data-id='IS36_14'>“ ‘হিষ্কিয়কে তোমাদের ঠকাবার সুযোগ দিও না| আমার ক্ষমতা থেকে সে তোমাদের বাঁচাতে পারবে না| </span>
<span class='v IS36_15' data-id='IS36_15'><span class='v-num v-15'>15&nbsp;</span>হিষ্কিয়ের কথা বিশ্বাস কর না| সে বলবে, “প্রভুর প্রতি আস্থাশীল হও! প্রভু আমাদের রক্ষা করবেন| প্রভু অশূরদের রাজাকে এই শহরকে পরাস্ত করতে দেবেন না| এসব কথা বিশ্বাস করবে না|” </span></div>
<div class='pi'>
<span class='v IS36_16' data-id='IS36_16'><span class='v-num v-16'>16&nbsp;</span>“ ‘তোমরা হিষ্কিয়ের ওসব কথা শুনো না| অশূর রাজার কথা শোন| অশূর রাজা বলেন, “আমাদের চুক্তি করা উচিৎ‌| তোমরা শহরের বাইরে আমার কাছে এসো| তখন সব মানুষই ঘরে ফেরার জন্য মুক্ত হবে| প্রত্যেক মানুষ তার বাগান থেকে দ্রাক্ষা খাওয়ার বিষয়ে মুক্ত হবে| এবং প্রত্যেক মানুষই তার ডুমুর গাছ থেকে ডুমুর খেতে পারবে| প্রত্যেক মানুষ তার নিজের কুয়ো থেকে জল পান করতে পারবে| </span>
<span class='v IS36_17' data-id='IS36_17'><span class='v-num v-17'>17&nbsp;</span>যত দিন পর্যন্ত আমি না আসব এবং তোমাদের প্রত্যেককে তোমাদের নিজেদের দেশের মতো একটি দেশে নিয়ে যেতে পারব, তত দিন পর্যন্ত তোমরা এটা করতে পারবে| সেই নতুন দেশে তোমরা ভাল শস্য ও নতুন দ্রাক্ষারস, রুটি ও দ্রাক্ষার বাগান পাবে|” </span></div>
<div class='pi'>
<span class='v IS36_18' data-id='IS36_18'><span class='v-num v-18'>18&nbsp;</span>“ ‘হিষ্কিয়কে তোমাদের প্রতারণা করতে দিও না| সে বলে, “প্রভু আমাদের রক্ষা করবে|” কিন্তু আমি তোমাদের জিজ্ঞাসা করি, অন্য দেশ সমূহের কোন দেবতা কি অশূরদের রাজার হাত থেকে তাদের দেশসমূহ রক্ষা করতে সক্ষম হয়েছে? না! </span>
<span class='v IS36_19' data-id='IS36_19'><span class='v-num v-19'>19&nbsp;</span>হমাতের ও অর্পদের দেবতারা কোথায়? তারা পরাস্ত! সফর্বযিমের দেবতারা কোথায়? তারা পরাজিত হয়েছে| তারা কি শমরিয়াকে আমার ক্ষমতা থেকে রক্ষা করেছিল? না! </span>
<span class='v IS36_20' data-id='IS36_20'><span class='v-num v-20'>20&nbsp;</span>অন্য দেশসমূহের কোন দেবতা কি আমার হাত থেকে তাদের দেশ রক্ষা করেছে? না! প্রভু কি জেরুশালেমকে আমার হাত থেকে রক্ষা করতে পারেন? না!’ ” </span></div>
<div class='b'> &nbsp; </div>
<div class='p'>
<span class='v IS36_21' data-id='IS36_21'><span class='v-num v-21'>21&nbsp;</span>কিন্তু জেরুশালেমের লোকরা নীরব হয়ে থাকল যেহেতু রাজা হিষ্কিয় নির্দেশ দিয়েছেন সেহেতু তারা সেনাপতিকে কিছুই বলল না| কারণ রাজার আদেশ ছিল, “তাকে কিছু বোলো না|” </span></div>
<div class='p'>
<span class='v IS36_22' data-id='IS36_22'><span class='v-num v-22'>22&nbsp;</span>তারপর প্রাসাদের পরিচালক ইলিয়াকীম (হিল্কিয়ের পুত্র), রাজপরিবারের সচিব শিবন এবং নথীরক্ষক যোয়াহ (আসফের পুত্র) হিষ্কিয়ের কাছে গেলেন| তাঁরা নিজেদের দুঃখ প্রকাশ করবার জন্য তাঁদের জামাকাপড় ছিঁড়ে ফেললেন| তাঁরা হিষ্কিয়কে অশূরের যাবতীয় বক্তব্য শোনালেন| </span></div></div>
<div class='footnotes'>

</div>
<div class='footer'><div class='nav'>
<a class='prev' href='IS35.html'></a>
<a class='home' href='index.html'></a>
<a class='next' href='IS37.html'></a>
</div></div>
</body></html>
