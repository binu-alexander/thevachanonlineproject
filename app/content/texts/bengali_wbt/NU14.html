<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>পবিত্র বাইবেল গণনাপুস্তক 14</title>
<link href='mukti.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location mukti' href='NU.html'> গণনাপুস্তক 14 </a>
<a class='prev' href='NU13.html'>  </a>
<a class='next' href='NU15.html'>  </a>
</div></div>
<div class='chapter section NU14 ben2006 ben NU mukti' dir='ltr' data-id='NU14' data-nextid='NU15' data-previd='NU13' lang='bn'> 

<div class='c'>14</div>
<div class='s'>লোকেরা পুনরায় অভিযোগ করল </div>
<div class='p'>
<span class='v NU14_1' data-id='NU14_1'><span class='verse1 v-num v-1'>1&nbsp;</span>সেই রাত্রে সমস্ত লোকরা শিবিরের মধ্যে প্রবল চিৎকার শুরু করল এবং কান্নাকাটিও করল| </span>
<span class='v NU14_2' data-id='NU14_2'><span class='v-num v-2'>2&nbsp;</span>ইস্রায়েলের লোকরা মোশি ও হারোণের বিরুদ্ধে অভিযোগ করতে লাগল| সমস্ত মানুষ এক জায়গায় একত্রিত হয়ে মোশি ও হারোণকে বলল, “আমাদের মিশরে অথবা মরুভূমিতে মরে যাওয়া উচিৎ‌ ছিল| এই নতুন দেশে এসে নিহত হওয়ার থেকে সেটাই বরং ভালো ছিল| </span>
<span class='v NU14_3' data-id='NU14_3'><span class='v-num v-3'>3&nbsp;</span>যুদ্ধে হত হওয়ার জন্যেই কি প্রভু আমাদের এই নতুন দেশে নিয়ে এলেন? শত্রুরা আমাদের হত্যা করবে এবং আমাদের স্ত্রী ও সন্তানদের নিয়ে যাবে| মিশরে ফিরে যাওয়াই কি আমাদের পক্ষে ভালো নয়?” </span></div>
<div class='p'>
<span class='v NU14_4' data-id='NU14_4'><span class='v-num v-4'>4&nbsp;</span>তখন লোকরা নিজেদের মধ্যে আলোচনা করে বলল, “এখন আমরা একজন নতুন নেতাকে নির্বাচন করবো এবং মিশরে ফিরে যাবো|” </span></div>
<div class='p'>
<span class='v NU14_5' data-id='NU14_5'><span class='v-num v-5'>5&nbsp;</span>মোশি এবং হারোণ সেখানে ইস্রায়েলের সমবেত সকলের সামনে মাটিতে উবুড় হয়ে পড়ল| </span>
<span class='v NU14_6' data-id='NU14_6'><span class='v-num v-6'>6&nbsp;</span>নূনের পুত্র যিহোশূয় এবং যিফুন্নির পুত্র কালেব, যারা সেই দেশ অনুসন্ধান করে দেখতে গিয়েছিলেন, এই ঘটনায়় বিচলিত হয়ে নিজেদের কাপড় ছিঁড়ল| </span>
<span class='v NU14_7' data-id='NU14_7'><span class='v-num v-7'>7&nbsp;</span>সেখানে ইস্রায়েলের সমস্ত লোকর সামনে ঐ দুইজন বলল, “আমরা যে দেশটি দেখেছি সেটি খুবই ভালো| </span>
<span class='v NU14_8' data-id='NU14_8'><span class='v-num v-8'>8&nbsp;</span>প্রভু যদি আমাদের উপর খুশী হয়ে থাকেন, তাহলে তিনিই আমাদের নেতৃত্ব দিয়ে ঐ জায়গায় নিয়ে যাবেন| এবং প্রভু আমাদের সেই সমৃদ্ধ এবং উর্বর দেশটি দিয়ে দেবেন! </span>
<span class='v NU14_9' data-id='NU14_9'><span class='v-num v-9'>9&nbsp;</span>সুতরাং প্রভুর বিরুদ্ধে যেও না| ঐ দেশের লোকদের ভয় পেও না| আমরা তাদের সহজেই পরাস্ত করব| তারা আর সুরক্ষিত নয়, তা তাদের থেকে সরিয়ে দেওয়া হয়েছে| কিন্তু আমাদের সঙ্গে প্রভু আছেন| সুতরাং ভয় পেও না!” </span></div>
<div class='p'>
<span class='v NU14_10' data-id='NU14_10'><span class='v-num v-10'>10&nbsp;</span>সকলেই যখন যিহোশূয় এবং কালেবকে পাথর দিয়ে হত্যা করার কথা বলছিল, সেই সময় সমাগম তাঁবুর ওপরে তখনই প্রভুর মহিমা প্রকাশিত হল এবং সকলেই সেটা দেখতে পেল| </span>
<span class='v NU14_11' data-id='NU14_11'><span class='v-num v-11'>11&nbsp;</span>প্রভু মোশিকে তখনই বললেন, “এই সব লোকরা আর কতদিন আমার বিরুদ্ধাচরণ করবে? তাদের মধ্যে আমি যে সব নানা অলৌকিক কাজ করেছি তা দেখা সত্ত্বেও এরা কতদিন আমাকে অবিশ্বাস করবে? </span>
<span class='v NU14_12' data-id='NU14_12'><span class='v-num v-12'>12&nbsp;</span>আমি তাদের ভয়ঙ্করভাবে অসুস্থ করে দিয়ে হত্যা করবো| আমি তাদের ধ্বংস করবো এবং তোমাকে এদের চেয়ে বড় এবং বলবান জাতিতে পরিণত করবো|” </span></div>
<div class='p'>
<span class='v NU14_13' data-id='NU14_13'><span class='v-num v-13'>13&nbsp;</span>তখন মোশি প্রভুকে বলল, “আপনি যদি তা করেন তবে, মিশরীয়রা সে সম্পর্কে জানতে পারবে| তারা জানে যে আপনার লোকদের মিশর থেকে বার করে আনার সময় আপনি আপনার ক্ষমতা প্রয়োগ করেছিলেন| </span>
<span class='v NU14_14' data-id='NU14_14'><span class='v-num v-14'>14&nbsp;</span>এবং মিশরের লোকরা এ সম্পর্কে কনানের লোকদের কাছেও বলবে| তারা এর মধ্যেই জেনে গেছে যে আপনিই প্রভু| তারা জানে যে আপনি আপনার লোকদের সঙ্গে আছেন| কারণ তারা আপনাকে দেখতে পায় এবং আপনার মেঘ তাদের উপর অবস্থিত| তারা এও জানে যে আপনি দিনের বেলায় মেঘস্তম্ভে থেকে এবং রাত্রিবেলা অগ্নিস্তম্ভে থেকে তাদের আগে আগে যান| </span>
<span class='v NU14_15' data-id='NU14_15'><span class='v-num v-15'>15&nbsp;</span>সুতরাং আপনি যদি এদের সকলকে একসাথে হত্যা করেন, তাহলে সেই সব জাতি, যারা আপনার ক্ষমতা সম্পর্কে শুনেছে, তারা বলবে, </span>
<span class='v NU14_16' data-id='NU14_16'><span class='v-num v-16'>16&nbsp;</span>‘প্রভু এই সব লোকদের এই দেশে আনতে সক্ষম হন নি, যার সম্বন্ধে তিনি তাদের কাছে প্রতিজ্ঞা করেছিলেন| এই কারণেই প্রভু তাদের মরুভূমিতে হত্যা করেছেন|’ </span></div>
<div class='p'>
<span class='v NU14_17' data-id='NU14_17'><span class='v-num v-17'>17&nbsp;</span>“সুতরাং এখন হে প্রভু আপনি আপনার বাক্য অনুসারে আপনার শক্তি প্রদর্শন করুন| </span>
<span class='v NU14_18' data-id='NU14_18'><span class='v-num v-18'>18&nbsp;</span>আপনি বলেছিলেন, ‘প্রভু ধীরে ক্রুদ্ধ হন এবং প্রেমে মহান| পাপী এবং বিধি ভঙ্গকারীদের তিনি ক্ষমা করেন; কিন্তু তিনি অবশ্যই দোষীদের শাস্তি দেন| প্রভু ঐসব লোকদের শাস্তি দেন এবং এছাড়াও তাদের পুত্রদের, তাদের পৌত্র-পৌত্রীদের এমনকি তাদের প্রপৌত্র প্রপৌত্রীদেরও এই সকল খারাপ কাজের জন্য শাস্তি দেন!’ </span>
<span class='v NU14_19' data-id='NU14_19'><span class='v-num v-19'>19&nbsp;</span>তাই এখন আপনি এইসব লোকদের আপনার মহৎ‌‌ ভালোবাসা দেখান| তাদের পাপকে ক্ষমা করে দিন| মিশক ত্যাগ করার পর থেকে এখন পর্যন্ত আপনি তাদের যেভাবে ক্ষমা করে এসেছেন সেই ভাবেই এখনও আপনি তাদের ক্ষমা করে দিন|” </span></div>
<div class='p'>
<span class='v NU14_20' data-id='NU14_20'><span class='v-num v-20'>20&nbsp;</span>প্রভু উত্তর দিয়ে বললেন, “হ্যাঁ, তুমি যে ভাবে বলেছো, সেই ভাবেই আমি তাদের ক্ষমা করে দেবো| </span>
<span class='v NU14_21' data-id='NU14_21'><span class='v-num v-21'>21&nbsp;</span>কিন্তু আমি তোমাকে সত্য কথাই বলছি, আমি যেমন নিশ্চিতভাবেই বেঁচে আছি এবং আমার মহিমায় যেমন সারা পৃথিবী নিশ্চিতভাবেই পরিপূর্ণ, তেমনি নিশ্চয়তার সঙ্গেই আমি তোমার কাছে শপথ করছি| </span>
<span class='v NU14_22' data-id='NU14_22'><span class='v-num v-22'>22&nbsp;</span>মিশর থেকে আমি যাদের নিয়ে এসেছিলাম, তাদের কেউই কনান দেশ দেখতে পাবে না| কারণ ঐসব লোকই আমার মহিমা এবং মিশরে ও মরুভূমিতে আমি যে সব অলৌকিক কাজ করেছিলাম সেগুলো দেখেছিল| কিন্তু তাও তারা আমাকে অমান্য করেছে এবং আমাকে এই নিয়ে দশবার পরীক্ষা করেছে| </span>
<span class='v NU14_23' data-id='NU14_23'><span class='v-num v-23'>23&nbsp;</span>আমি তাদের পূর্বপুরুষদের কাছে প্রতিশ্রুতি করেছিলাম| আমি শপথ করেছিলাম যে আমি তাদের ঐ জায়গা দিয়ে দেব| কিন্তু যারা আমার বিরুদ্ধাচরণ করেছে, তাদের কেউই সেই জায়গায় কোনোদিন প্রবেশ করবে না| </span>
<span class='v NU14_24' data-id='NU14_24'><span class='v-num v-24'>24&nbsp;</span>তবে আমার সেবক কালেব একটু আলাদা রকমের; সে আমাকে পুরোপুরি অনুসরণ করেছে| সুতরাং সে যে জায়গা এর মধ্যেই দেখে নিয়েছে, আমি তাকে সেই জায়গাতেই নিয়ে আসব এবং তার বংশ সেই জায়গা অধিকার করবে| </span>
<span class='v NU14_25' data-id='NU14_25'><span class='v-num v-25'>25&nbsp;</span>অমালেকীয়রা এবং কনানীয়রা উপত্যকায় বাস করছে| সুতরাং আগামীকাল তুমি অবশ্যই এই জায়গা ত্যাগ করবে| সূফ সাগরে যাওয়ার পথ ধরে তুমি মরুভূমিতে ফিরে যাও|” </span></div>
<div class='s'>প্রভু লোকদের শাস্তি দিলেন </div>
<div class='p'>
<span class='v NU14_26' data-id='NU14_26'><span class='v-num v-26'>26&nbsp;</span>প্রভু মোশি এবং হারোণকে বললেন, </span>
<span class='v NU14_27' data-id='NU14_27'><span class='v-num v-27'>27&nbsp;</span>“এই সব দুষ্ট লোকরা আর কতদিন ধরে আমার বিরুদ্ধে অভিযোগ করবে? আমি তাদের অভিযোগ ও অসন্তোষ শুনেছি| </span>
<span class='v NU14_28' data-id='NU14_28'><span class='v-num v-28'>28&nbsp;</span>সুতরাং তাদের বলে দাও, ‘তোমরা যে সব ব্যাপারে অভিযোগ করেছিলে, প্রভু নিশ্চিতভাবেই তোমাদের সেই সব অভিযোগগুলোর ব্যাপারে ব্যবস্থা নেবেন| তোমাদের যা হবে তা হল এই: </span>
<span class='v NU14_29' data-id='NU14_29'><span class='v-num v-29'>29&nbsp;</span>মরুভূমিতেই তোমরা মারা যাবে| 20 বছর অথবা তার বেশী বয়স্ক প্রত্যেক ব্যক্তি, যারা প্রত্যেকে আমার লোকদের একজন বলে গণ্য ছিল, তারা মারা যাবে| কারণ তোমরা আমার বিরুদ্ধে অর্থাৎ‌ প্রভুর বিরুদ্ধে অভিযোগ করেছিলে| </span>
<span class='v NU14_30' data-id='NU14_30'><span class='v-num v-30'>30&nbsp;</span>সুতরাং যে দেশ আমি তোমাদের দেবো বলে প্রতিজ্ঞা করেছিলাম সেখানে তোমাদের কেউই কোনোদিন প্রবেশ করতে এবং বাস করতে পারবে না| কেবলমাত্র যিফুন্নির পুত্র কালেব এবং নূনের পুত্র যিহোশূয় সে দেশে প্রবেশ করতে পারবে| </span>
<span class='v NU14_31' data-id='NU14_31'><span class='v-num v-31'>31&nbsp;</span>তোমরা ভয় পেয়েছিলে এবং অভিযোগ করেছিলে যে নতুন দেশে তোমাদের শত্রুরা তোমাদের কাছ থেকে তোমাদের সন্তানদের ছিনিয়ে নিয়ে যাবে; কিন্তু আমি বলছি, আমি ঐ সন্তানদের সেই দেশে নিয়ে আসবো| তোমরা যা গ্রহণ করতে অস্বীকার করেছো, তারা সেই জিনিসগুলোই উপভোগ করবে| </span>
<span class='v NU14_32' data-id='NU14_32'><span class='v-num v-32'>32&nbsp;</span>কিন্তু তোমরা এই মরুভূমিতেই মারা যাবে| </span></div>
<div class='p'>
<span class='v NU14_33' data-id='NU14_33'><span class='v-num v-33'>33&nbsp;</span>“ ‘তোমাদের সন্তানরা 40 বছর ধরে মরুভূমিতে মেষপালক হয়ে থাকবে| তোমাদের অবিশ্বস্ততার জন্য তারা শাস্তি ভোগ করবে| তারা অবশ্যই এই কষ্ট ভোগ করবে যতক্ষণ পর্যন্ত না তোমরা সবাই মরুভূমিতে মারা যাচ্ছো| </span>
<span class='v NU14_34' data-id='NU14_34'><span class='v-num v-34'>34&nbsp;</span>তোমরা 40 বছর ধরে তোমাদের পাপের জন্য শাস্তি ভোগ করবে| (অর্থাৎ‌ 40 দিন ধরে লোকরা যে জায়গাটি অনুসন্ধান করেছিলো তার প্রতিদিনের জন্য এক বছর করে|) তখন তোমরা বুঝতে পারবে আমি তোমাদের বিরুদ্ধে গেলে কি হতে পারে|’ </span></div>
<div class='p'>
<span class='v NU14_35' data-id='NU14_35'><span class='v-num v-35'>35&nbsp;</span>“আমি প্রভু এবং আমিই শপথ করছি, এই মন্দ লোকরা যারা একত্রে আমার বিরুদ্ধাচরণ করেছে তাদের বিরুদ্ধে আমি এই কাজগুলো করবো| তারা সকলেই এই মরুভূমিতে মারা যাবে|” </span></div>
<div class='p'>
<span class='v NU14_36' data-id='NU14_36'><span class='v-num v-36'>36&nbsp;</span>মোশি যাদের নতুন দেশ অনুসন্ধান করতে পাঠিয়েছিল তারাই ফিরে এসে ইস্রায়েলের সমস্ত লোকদের মধ্যে অভিযোগ ছড়িয়ে দিয়েছিল| তারা বলেছিল যে লোকরা ঐ দেশে প্রবেশ করার পক্ষে যথেষ্ট শক্তিশালী নয়, </span>
<span class='v NU14_37' data-id='NU14_37'><span class='v-num v-37'>37&nbsp;</span>সেই দেশের অখ্যাতিকারী এই লোকরাই মহামারীতে মারা পড়ল–প্রভুর ইচ্ছা অনুসারেই তা হল| </span>
<span class='v NU14_38' data-id='NU14_38'><span class='v-num v-38'>38&nbsp;</span>কিন্তু যারা দেশ অনুসন্ধান করতে গিয়েছিল তাদের মধ্যে কেবল নূনের পুত্র যিহোশূয় এবং যিফুন্নির পুত্র কালেব জীবিত থাকল| </span></div>
<div class='s'>লোকরা কনানে প্রবেশ করার জন্য চেষ্টা করল </div>
<div class='p'>
<span class='v NU14_39' data-id='NU14_39'><span class='v-num v-39'>39&nbsp;</span>মোশি ইস্রায়েলের লোকদের এই সব কথা বললে ইস্রায়েলের সাধারণ লোকরা শোকে ভেঙে পড়ল| </span>
<span class='v NU14_40' data-id='NU14_40'><span class='v-num v-40'>40&nbsp;</span>পরদিন খুব সকালে উঠে লোকরা পর্বতের চূড়ার দিকে এগোল| তারা বলল, “এই আমরা, প্রভু যে দেশের কথা বলেছেন চলো আমরা সেখানে যাই কারণ আমরা পাপ করেছি|” </span></div>
<div class='p'>
<span class='v NU14_41' data-id='NU14_41'><span class='v-num v-41'>41&nbsp;</span>কিন্তু মোশি বলল, “তোমরা প্রভুর আদেশ পালন করছ না কেন? তোমরা সফল হবে না| </span>
<span class='v NU14_42' data-id='NU14_42'><span class='v-num v-42'>42&nbsp;</span>তোমরা ঐ দেশে যেও না| প্রভু তোমাদের সঙ্গে নেই, এই কারণে শত্রুরা সহজেই তোমাদের পরাস্ত করতে পারবে| </span>
<span class='v NU14_43' data-id='NU14_43'><span class='v-num v-43'>43&nbsp;</span>সেখানে তোমাদের বিরুদ্ধে অমালেকীয়রা এবং কনানীয়রা যুদ্ধ করবে| তোমরা প্রভুর পথ থেকে সরে এসেছো| সুতরাং তোমরা যখন তাদের সঙ্গে যুদ্ধ করবে তখন তিনি তোমাদের সঙ্গে থাকবেন না এবং তোমরা সকলেই যুদ্ধে মারা যাবে|” </span></div>
<div class='p'>
<span class='v NU14_44' data-id='NU14_44'><span class='v-num v-44'>44&nbsp;</span>কিন্তু লোকরা মোশিকে বিশ্বাস করে নি| তারা পর্বতের চূড়ার দিকে এগিয়ে গেল| কিন্তু প্রভুর সাক্ষ্যসিন্দুক এবং মোশি তাদের সঙ্গে যায় নি| </span>
<span class='v NU14_45' data-id='NU14_45'><span class='v-num v-45'>45&nbsp;</span>এরপর উঁচু পর্বতের ওপরে বসবাসকারী অমালেকীয়রা এবং কনানীয়েরা নীচে নেমে এসে তাদের উপর আঘাত হানল এবং খুব সহজেই তাদের পরাস্ত করে হর্মা পর্যন্ত সমস্ত রাস্তা তাড়া করল| </span></div></div>
<div class='footnotes'>

</div>
<div class='footer'><div class='nav'>
<a class='prev' href='NU13.html'></a>
<a class='home' href='index.html'></a>
<a class='next' href='NU15.html'></a>
</div></div>
</body></html>
