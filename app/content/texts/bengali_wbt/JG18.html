<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>পবিত্র বাইবেল বিচারকর্ত্তৃগণের বিবরণ 18</title>
<link href='mukti.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location mukti' href='JG.html'> বিচারকর্ত্তৃগণের বিবরণ 18 </a>
<a class='prev' href='JG17.html'>  </a>
<a class='next' href='JG19.html'>  </a>
</div></div>
<div class='chapter section JG18 ben2006 ben JG mukti' dir='ltr' data-id='JG18' data-nextid='JG19' data-previd='JG17' lang='bn'> 

<div class='c'>18</div>
<div class='s'>দানরা লয়িশ শহর দখল করল </div>
<div class='p'>
<span class='v JG18_1' data-id='JG18_1'><span class='verse1 v-num v-1'>1&nbsp;</span>সেই সময় ইস্রায়েলের কোন রাজা ছিল না| তখনও দান পরিবারগোষ্ঠী বসবাসের জায়গা খুঁজে পায় নি| তখনও তাদের নিজস্ব কোন জমি-জমা ছিল না| ইস্রায়েলের অন্যান্য পরিবারগোষ্ঠী ইতিমধ্যেই জায়গা পেয়ে গিয়েছিল| দানরা পায় নি| </span></div>
<div class='p'>
<span class='v JG18_2' data-id='JG18_2'><span class='v-num v-2'>2&nbsp;</span>তাই দান পরিবারগোষ্ঠী দেশে গুপ্তচরবৃত্তির জন্য পাঁচজন সৈন্যকে পাঠিয়ে দিল| ঐ পাঁচজন সরা আর ইষ্টায়োল শহরের লোক| এদের বেছে নেবার কারণ এরা দানদের সব পরিবার থেকেই এসেছে| তাদের দেশের উপর গুপ্তচরবৃত্তির জন্য বলা হল| </span></div>
<div class='p'>
<span class='v JG18_2' data-id='JG18_2'>পাঁচ জন পাহাড়ী দেশ ইফ্রয়িমে পৌঁছল| তারা মীখার বাড়ীতে এল এবং সেই রাতটা সেখানে কাটাল| </span>
<span class='v JG18_3' data-id='JG18_3'><span class='v-num v-3'>3&nbsp;</span>তারা যখন মীখার বাড়ির বেশ কাছাকাছি এসেছে, তখন সেই লেবীয় যুবকের স্বর শুনতে পেল| তার স্বর শুনে তারা চিনতে পেরেছিল| এবার দাঁড়িয়ে গেল মীখার বাড়ির দোরগোড়ায়| যুবকটিকে ওরা জিজ্ঞাসা করল, “তোমাকে এখানে কে ডেকে এনেছে? এখানে তুমি কি করছ? এখানে তোমার কাজ কি?” </span></div>
<div class='p'>
<span class='v JG18_4' data-id='JG18_4'><span class='v-num v-4'>4&nbsp;</span>যুবকটি মীখা তার জন্য কি কি করেছে বলল| যুবকটি বলল, “মীখা আমাকে কাজে রেখেছে| আমি তার যাজক|” </span></div>
<div class='p'>
<span class='v JG18_5' data-id='JG18_5'><span class='v-num v-5'>5&nbsp;</span>তখন তারা বলল, “তাহলে ঈশ্বরের কাছে আমাদের জন্য কিছু চাও| আমরা জানতে চাই আমাদের জমি পাব কি না|” </span></div>
<div class='p'>
<span class='v JG18_6' data-id='JG18_6'><span class='v-num v-6'>6&nbsp;</span>যাজক ঐ পাঁচ জনকে বলল, “হ্যাঁ, জমি তোমরা পাবে| তোমরা নিশ্চিন্তে যেতে পারো| প্রভু তোমাদের পথ চেনাবেন|” </span></div>
<div class='p'>
<span class='v JG18_7' data-id='JG18_7'><span class='v-num v-7'>7&nbsp;</span>তাই ঐ পাঁচ জন চলে গেল| এবার এল লয়িশ শহরে| তারা দেখল শহরের লোকরা বেশ নিরাপদে রয়েছে| সীদোনের লোকরা তাদের শাসন করছে| দেশে শান্তি রয়েছে, তাদের কোন কিছুর অভাব নেই| কাছাকাছি কোথাও শত্রু নেই যে তাদের আক্রমণ করবে| তাছাড়া সীদোন শহর থেকে তারা অনেক দূরে রয়েছে, আর অরামের লোকদের সঙ্গেও তাদের কোন চুক্তি নেই| </span></div>
<div class='p'>
<span class='v JG18_8' data-id='JG18_8'><span class='v-num v-8'>8&nbsp;</span>ঐ পাঁচ জন সরা ও ইষ্টায়োল শহরে ফিরে এল| আত্মীয়স্বজনরা তাদের জিজ্ঞাসা করল, “বলো কি দেখে এলে?” </span></div>
<div class='p'>
<span class='v JG18_9' data-id='JG18_9'><span class='v-num v-9'>9&nbsp;</span>ঐ পাঁচ জন বলল, “আমরা একটা জায়গা দেখেছি| বেশ ভাল| এবার আমাদের যুদ্ধ করতে হবে| বসে থাকলে চলবে না| চলো জমি দখল করি| </span>
<span class='v JG18_10' data-id='JG18_10'><span class='v-num v-10'>10&nbsp;</span>তোমরা সেখানে গেলেই দেখবে জমির ছড়াছড়ি| জিনিসপত্র অঢেল| তাছাড়া, তুমি আর একটা ব্যাপারও দেখবে যে, সেখানে লোকরা কোনরকম আক্রমণের জন্য তৈরী নয়| নিশ্চিত ঈশ্বর আমাদের ঐ জমিটি দিয়েছেন|” </span></div>
<div class='p'>
<span class='v JG18_11' data-id='JG18_11'><span class='v-num v-11'>11&nbsp;</span>তাই সরা আর ইষ্টায়োল শহর থেকে দান পরিবারগোষ্ঠীর 600 জন যুদ্ধের জন্য প্রস্তুত হয়ে রওনা হল| </span>
<span class='v JG18_12' data-id='JG18_12'><span class='v-num v-12'>12&nbsp;</span>লয়িশ শহরে যাবার পথে তারা কিরিয়ৎ-যিয়ারীম শহরের কাছাকাছি থামল| জায়গাটা যিহূদার| সেখানে তারা তাঁবু গাড়ল| সেই জন্য আজও কিরিয়ৎ-যিয়ারীমের পশ্চিম অঞ্চলটার নাম মহনে-দান| অর্থাৎ‌ দানদের শিবির| </span>
<span class='v JG18_13' data-id='JG18_13'><span class='v-num v-13'>13&nbsp;</span>সেখান থেকে 600 জন লোক পাহাড়ি দেশ ইফ্রয়িমের দিকে যাত্রা শুরু করল| তারা এল মীখার বাড়িতে| </span></div>
<div class='p'>
<span class='v JG18_14' data-id='JG18_14'><span class='v-num v-14'>14&nbsp;</span>লয়িশ জায়গাটি যে পাঁচ জন আবিষ্কার করেছিল, তারা নিজেদের লোকদের বলল, “এখানকার একটি বাড়িতে একটা এফোদ আছে| তা ছাড়া বাড়িতে পূজা করার মতো অনেক দেবতা, খোদাই করা মূর্ত্তি আর একটা রূপোর প্রতিমা আছে| বুঝতেই পারছি কি করতে হবে| এসব নিয়ে নিতে হবে| যাও, ওসব নিয়ে এসো|” </span>
<span class='v JG18_15' data-id='JG18_15'><span class='v-num v-15'>15&nbsp;</span>তারপর তারা মীখার বাড়িতে এসে পৌঁছল| লেবীয় যুবকটি সেখানে থাকত| তারা তাকে কেমন আছে জিজ্ঞাসা করল| </span>
<span class='v JG18_16' data-id='JG18_16'><span class='v-num v-16'>16&nbsp;</span>দান পরিবারগোষ্ঠীর 600 জন লোক ফটকের কাছে দাঁড়িয়ে আছে| তারা অস্ত্রশস্ত্র নিয়ে যুদ্ধের জন্য তৈরী| </span>
<span class='v JG18_17 JG18_18' data-id='JG18_17'><span class='v-num v-17-18'>17-18&nbsp;</span>পাঁচ জন গুপ্তচর বাড়ির ভেতর গেল| সদর দরজার ঠিক পাশেই দাঁড়িয়ে রইল যাজক| তার পাশে যুদ্ধের জন্য 600 জন লোক| লোকগুলি ঘরে ঢুকে খোদাই মূর্ত্তি, এফোদ, অন্যান্য মূর্ত্তি, রূপোর মূর্ত্তি সব নিয়ে নিলো| লেবীয় যাজকটি তাদের জিজ্ঞাসা করল, “এ তোমরা কি করছ?” </span></div>
<div class='p'>
<span class='v JG18_19' data-id='JG18_19'><span class='v-num v-19'>19&nbsp;</span>পাঁচ জন লোক বলল, “চুপ করো! একটি কথাও বলবে না| আমাদের সঙ্গে এস| তুমি আমাদের পিতা ও যাজক হও| এখন স্থির কর তুমি কি করবে| ভেবে দেখ, একজনের যাজক হওয়া ভাল, না সমগ্র ইস্রায়েলীয় পরিবারগোষ্ঠীর যাজক হওয়া ভাল|” </span></div>
<div class='p'>
<span class='v JG18_20' data-id='JG18_20'><span class='v-num v-20'>20&nbsp;</span>কথা শুনে লেবীয় যুবকটি খুশী হল| খোদাই মূর্ত্তি, অন্যান্য মূর্ত্তি, এফোদ এইসব নিয়ে সে দানদের সঙ্গে চলে গেল| </span></div>
<div class='p'>
<span class='v JG18_21' data-id='JG18_21'><span class='v-num v-21'>21&nbsp;</span>তারপর দান পরিবারগোষ্ঠীর 600 জন লোক লেবীয় যাজককে নিয়ে মীখার বাড়ি ছেড়ে বেরিয়ে পড়ল| তাদের সামনে ছোট ছেলেমেয়ে, জীবজন্তু আর অন্যান্য জিনিসপত্র রইল| </span></div>
<div class='p'>
<span class='v JG18_22' data-id='JG18_22'><span class='v-num v-22'>22&nbsp;</span>সেখান থেকে তারা অনেক দূরে এগিয়ে গেল| কিন্তু মীখার বাড়ির কাছাকাছি লোকরা সব একজায়গায় জড়ো হল| তারপর তারা দানদের পিছু নিয়ে ওদের ধরে ফেলল| </span>
<span class='v JG18_23' data-id='JG18_23'><span class='v-num v-23'>23&nbsp;</span>মীখার সঙ্গের লোকরা দানদের দিকে চেয়ে চেঁচিয়ে উঠল| দানরা ঘুরে দাঁড়িয়ে মীখাকে বলল, “ব্যাপারটা কি? তোমরা চেঁচাচ্ছ কেন?” </span></div>
<div class='p'>
<span class='v JG18_24' data-id='JG18_24'><span class='v-num v-24'>24&nbsp;</span>মীখা তাদের বলল, “তোমরা দানরা আমার মূর্ত্তিগুলো নিয়ে গেছ| আমি নিজের জন্য ঐগুলো তৈরী করেছি| তোমরা আমার যাজককে নিয়ে গেছ| আমার আর কি-ই বা আছে? তোমরা কোন মুখে আমাকে বলছ, ‘কি হয়েছে?’ ” </span></div>
<div class='p'>
<span class='v JG18_25' data-id='JG18_25'><span class='v-num v-25'>25&nbsp;</span>দান পরিবারগোষ্ঠীর লোকরা বলল, “তর্ক করো না, চুপ করো| আমাদের মধ্যে কেউ কেউ বেশ রগচটা| চেঁচালেই এরা তোমায় আক্রমণ কতে পারে| তোমাকে এবং তোমার পরিবারকে হত্যা করতেও পারে|” </span></div>
<div class='p'>
<span class='v JG18_26' data-id='JG18_26'><span class='v-num v-26'>26&nbsp;</span>এই কথা বলে তারা মুখ ফিরিয়ে চলতে শুরু করল| মীখা জানত তাদের শক্তি অনেক বেশী| তাই সে বাড়ি চলে এল| </span></div>
<div class='p'>
<span class='v JG18_27' data-id='JG18_27'><span class='v-num v-27'>27&nbsp;</span>মীখার তৈরী মূর্ত্তিগুলো দানরা নিয়ে নিলো| মীখার কাছ থেকে যাজককেও তারা নিয়ে গেল| তারপর তারা লয়িশে এল| তারা সেখানকার লোকদের আক্রমণ করল| সেই লোকরা ছিল শান্তিপ্রিয়| তারা কোন আক্রমণ আশা করতে পারে নি| দানরা তরবারি দিয়ে তাদের হত্যা করল এবং শহরটিতে আগুন লাগিয়ে দিল| </span>
<span class='v JG18_28' data-id='JG18_28'><span class='v-num v-28'>28&nbsp;</span>লয়িশের লোকরা এমন কাউকে পেল না যে তাদের রক্ষা করতে পারবে| তারা সীদোন শহর থেকে অনেক দূরে ছিল, সুতরাং সিদোনীয়রা তাদের রক্ষা করতে ছুটে আসতে পারে নি| অরাম শহরের লোকদের সঙ্গে তাদের কোন ভাল সম্পর্ক ছিল না তাই সেখান থেকেও তারা কোন সাহায্য পেল না| লয়িশ শহরটা ছিল বৈৎ‌-রহোব শহরের কাছে একটা উপত্যকায়| দানের লোকরা সেখানে একটা নতুন বসতি স্থাপন করে সেই জায়গাটাকেই তারা নিজেদের দেশ বলে গড়ে তুলল| </span>
<span class='v JG18_29' data-id='JG18_29'><span class='v-num v-29'>29&nbsp;</span>তারা সেই শহরটার একটা নতুন নাম দিল| লয়িশের নাম হল দান| তাদের পূর্বপুরুষ, ইস্রায়েলের পুত্রদের একজন, দানের নামানুসারেই তারা এই নাম রাখল| </span></div>
<div class='p'>
<span class='v JG18_30' data-id='JG18_30'><span class='v-num v-30'>30&nbsp;</span>দান পরিবারগোষ্ঠীর লোকরা দান শহরে মূর্ত্তিগুলো প্রতিষ্ঠা করল| গের্শোমের পুত্র যোনাথনকে তারা যাজক করল| গের্শোম হচ্ছে মোশির পুত্র| যোনাথন ও তার পুত্ররাই ছিল দানদের যাজক| যতদিন না ইস্রায়েলীয়দের বন্দী করে বাবিলে নিয়ে যাওয়া হয়েছিল ততদিন পর্যন্ত তারা যাজক ছিল| </span>
<span class='v JG18_31' data-id='JG18_31'><span class='v-num v-31'>31&nbsp;</span>মীখার তৈরী মূর্ত্তিগুলো দানরা পূজা করতো| যতদিন শীলোতে ঈশ্বরের গৃহ ছিল ততদিন সর্বক্ষণই তারা ঐসব মূর্ত্তি পূজো করত| </span></div></div>
<div class='footnotes'>

</div>
<div class='footer'><div class='nav'>
<a class='prev' href='JG17.html'></a>
<a class='home' href='index.html'></a>
<a class='next' href='JG19.html'></a>
</div></div>
</body></html>
