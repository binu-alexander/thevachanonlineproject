<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>পবিত্র বাইবেল বিচারকর্ত্তৃগণের বিবরণ 8</title>
<link href='mukti.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location mukti' href='JG.html'> বিচারকর্ত্তৃগণের বিবরণ 8 </a>
<a class='prev' href='JG7.html'>  </a>
<a class='next' href='JG9.html'>  </a>
</div></div>
<div class='chapter section JG8 ben2006 ben JG mukti' dir='ltr' data-id='JG8' data-nextid='JG9' data-previd='JG7' lang='bn'> 

<div class='c'>8</div>
<div class='p'>
<span class='v JG8_1' data-id='JG8_1'><span class='verse1 v-num v-1'>1&nbsp;</span>ইফ্রয়িমের লোকরা গিদিয়োনের উপর রেগে গেল| গিদিয়োনকে দেখতে পেয়ে তারা জিজ্ঞাসা করল, “আমাদের সঙ্গে কেন তুমি এমন ব্যবহার করলে? মিদিয়নদের সঙ্গে যুদ্ধ করতে যাবার সময় কেন তুমি আমাদের ডাকো নি?” </span></div>
<div class='p'>
<span class='v JG8_2' data-id='JG8_2'><span class='v-num v-2'>2&nbsp;</span>গিদিয়োন বললেন, “দেখো তোমরা যা করেছ আমি তা করতে পারি নি| আমার অবীয়েষরের গোষ্ঠী যত ফসল তুলেছে, তোমরা ইফ্রয়িমরা তার চেয়ে অনেক বেশী ফসল তুলেছ| ফসল তোলার সময় ক্ষেতে তোমরা যত দ্রাক্ষা ফেলে রেখে যাও, আমার লোকরা তার চেয়ে কম কুড়ায়| ঠিক কি না? </span>
<span class='v JG8_3' data-id='JG8_3'><span class='v-num v-3'>3&nbsp;</span>একই ভাবে তোমাদের ফসল এখন দারুণ ভালো হয়েছে| ঈশ্বরই তোমাদের হাতে মিদিয়ন নেতা ওরেব আর সেবকে পরাজিত করতে দিয়েছেন| তোমাদের কর্ম সাফল্যের সঙ্গে আমার সাফল্যের কি কোনো তুলনা চলে?” গিদিয়োনের উত্তর শুনে ইফ্রয়িমের লোকদের রাগ পডে গেল| </span></div>
<div class='s'>গিদিয়োন মিদিয়নের দুই রাজাকে ধরলেন </div>
<div class='p'>
<span class='v JG8_4' data-id='JG8_4'><span class='v-num v-4'>4&nbsp;</span>গিদিয়োন 300 জন লোক নিয়ে যর্দন নদীর ওপারে গেলেন| ওরা খুবই ক্লান্ত আর ক্ষুধার্ত ছিল| </span>
<span class='v JG8_5' data-id='JG8_5'><span class='v-num v-5'>5&nbsp;</span>গিদিয়োন সুক্কোৎ শহরের অধিবাসীদের বললেন, “আমার সৈন্যদের তোমরা কিছু খেতে দাও| ওরা খুব পরিশ্রান্ত| আমরা এখনও মিদিয়নদের রাজা সেরহ আর সলমুন্নকে ধরতে পারি নি|” </span></div>
<div class='p'>
<span class='v JG8_6' data-id='JG8_6'><span class='v-num v-6'>6&nbsp;</span>সুক্কোতের নেতারা বলল, “কেন আমরা তোমার সৈন্যদের খাওয়াব? তোমরা তো এখনও সেবহ আর সলমুন্নকে ধরতে পারো নি|” </span></div>
<div class='p'>
<span class='v JG8_7' data-id='JG8_7'><span class='v-num v-7'>7&nbsp;</span>তখন গিদিয়োন বললেন, “তোমরা আমাদের খাবার দিও না| সেবহ আর সলমুন্নকে ধরবার জন্য প্রভু স্বয়ং আমাদের সাহায্য করবেন| তারপর আমরা ফিরে এসে মরুভূমির কাঁটাঝোপ দিয়ে তোমাদের ছাল ছাড়াব|” </span></div>
<div class='p'>
<span class='v JG8_8' data-id='JG8_8'><span class='v-num v-8'>8&nbsp;</span>সুক্কোৎ শহর থেকে বেরিয়ে গিদিয়োন চলে গেল পনুযেল শহরে| সুক্কোতবাসীদের কাছে সে যেমন খাদ্য চেয়েছিল তেমনি পনূয়েলবাসীদের কাছেও খাদ্য চাইল| তারাও সুক্কোতের লোকদের মতো একই কথা বলল| </span>
<span class='v JG8_9' data-id='JG8_9'><span class='v-num v-9'>9&nbsp;</span>পনূয়েলের লোকদের গিদিয়োন বললেন, “যুদ্ধে জিতে আমাকে ফিরে আসতে দাও| তারপর তোমাদের এই মিনার আমি ভেঙ্গে গুঁড়িয়ে দেব|” </span></div>
<div class='p'>
<span class='v JG8_10' data-id='JG8_10'><span class='v-num v-10'>10&nbsp;</span>সেবহ আর সলমুন্না আর তাদের সৈন্যদের শিবির ছিল কর্কোর শহরে| তাদের সৈন্যরা সংখ্যায় ছিল 15,000 জন| পূর্বদেশের সৈন্যদের মধ্যে এরাই শুধু বেঁচে ছিল| 120,000 সৈন্য ইতিমধ্যেই হত হয়েছিল| </span>
<span class='v JG8_11' data-id='JG8_11'><span class='v-num v-11'>11&nbsp;</span>গিদিয়োন সদলবলে তাঁবুবাসীদের রাস্তা ধরলেন| রাস্তাটা নোবহ আর যগবিহ শহরের পূর্বদিকে| কর্কোর শহরে এসে গিদিয়োন শত্রুদের আক্রমণ করলেন| শত্রুরা এই ধরণের আক্রমণের কথা ভাবতেই পারে নি| </span>
<span class='v JG8_12' data-id='JG8_12'><span class='v-num v-12'>12&nbsp;</span>মিদিয়নদের দুই রাজা সেবহ আর সল্মুন্ন পালিয়ে গেল| কিন্তু গিদিয়োন ঠিক তাদের ধরে ফেললেন| তাঁর সৈন্যরা শত্রু সৈন্যদের পরাজিত করল| </span></div>
<div class='p'>
<span class='v JG8_13' data-id='JG8_13'><span class='v-num v-13'>13&nbsp;</span>তারপর যোয়াশের পুত্র গিদিয়োন ফিরে এলেন| তিনি এবং তাঁর লোকরা হেরসের গিরিপথ দিয়ে ফিরে এসেছিল| </span>
<span class='v JG8_14' data-id='JG8_14'><span class='v-num v-14'>14&nbsp;</span>সুক্কোৎ শহর থেকে একটি যুবককে গিদিয়োন ধরে এনেছিলেন| যুবকটিকে সে কিছু জিজ্ঞাসাবাদ করতে যুবকটি সুক্কোৎ শহরের দলপতি আর প্রবীণ লোকদের মিলিয়ে মোট 77 জনের নাম লিখে দিল| </span></div>
<div class='p'>
<span class='v JG8_15' data-id='JG8_15'><span class='v-num v-15'>15&nbsp;</span>অতঃপর গিদিয়োন সুক্কোৎ শহরে ফিরে এলেন| সেখানকার অধিবাসীদের কাছে এসে বললেন, “এই দেখো সেবহ আর সল্মুন্ন| তোমরা আমায় নিয়ে ঠাট্টা তামাশা করে বলেছিলে, ‘কেন আমরা তোমার সৈন্যদের খেতে দেব? তোমরা তো সেবহ আর সল্মুন্নকে ধরতে পার নি|’ ” </span>
<span class='v JG8_16' data-id='JG8_16'><span class='v-num v-16'>16&nbsp;</span>এই বলে, গিদিয়োন সুক্কোৎ শহরের প্রবীণদের নিলেন| তারপর মরুভূমির কাঁটাঝোপ দিয়ে তিনি তাদের উচিৎ‌ শিক্ষা দিলেন| </span>
<span class='v JG8_17' data-id='JG8_17'><span class='v-num v-17'>17&nbsp;</span>গিদিয়োন পনূয়েল শহরের মিনার ভেঙ্গে ফেললেন| তারপর তিনি সেই শহরের নাগরিকদের হত্যা করলেন| </span></div>
<div class='p'>
<span class='v JG8_18' data-id='JG8_18'><span class='v-num v-18'>18&nbsp;</span>সেবহ ও সল্মুন্নকে গিদিয়োন বললেন, “তাবোর পর্বতে কয়েকজনকে তোমরা হত্যা করেছিলে| তাদের কেমন দেখতে?” </span></div>
<div class='p'>
<span class='v JG8_18' data-id='JG8_18'>তারা বলল, “তোমার মতই দেখতে| প্রত্যেকের চেহারাই ছিল রাজপুরুষের মতো|” </span></div>
<div class='p'>
<span class='v JG8_19' data-id='JG8_19'><span class='v-num v-19'>19&nbsp;</span>গিদিয়োন বললেন, “ওরা আমার ভাই ছিল, আমার সহোদর ভাই| তাদের তোমরা মেরে না ফেললে আমি আজ তোমাদের হত্যা করতে চাইতাম না|” </span></div>
<div class='p'>
<span class='v JG8_20' data-id='JG8_20'><span class='v-num v-20'>20&nbsp;</span>গিদিয়োন তার জ্যোষ্ঠ পুত্র যেথরের দিকে ফিরে বললেন, “এই রাজাদের হত্যা করো|” কিন্তু যেথর একটি ছোট ছেলে ছিল বলে ভয় পেয়ে গেল| সে তরবারি তুলল না| </span></div>
<div class='p'>
<span class='v JG8_21' data-id='JG8_21'><span class='v-num v-21'>21&nbsp;</span>তারপর সেবহ ও সল্মুন্ন গিদিয়োনকে বলল, “তুমি নিজেই আমাদের হত্যা করো| এই কাজের পক্ষে তোমার যথেষ্ট শক্তি আছে|” গিদিয়োন তাদের মেরে ফেললেন| তিনি ওদের উটের ঘাড় থেকে চাঁদের আকারের সাজসজ্জাগুলি নিয়ে নিলেন| </span></div>
<div class='s'>গিদিয়োন এফোদ তৈরী করলেন </div>
<div class='p'>
<span class='v JG8_22' data-id='JG8_22'><span class='v-num v-22'>22&nbsp;</span>ইস্রায়েলবাসীরা গিদিয়োনকে বলল, “মিদিয়নদের হাত থেকে তুমি আমাদের রক্ষা করেছ| এখন আমাদের শাসন করো| আমরা তোমাকে চাই, তোমার ছেলে, তোমার নাতি–সবাইকে চাই| তোমরা সবাই আমাদের রাজা হও|” </span></div>
<div class='p'>
<span class='v JG8_23' data-id='JG8_23'><span class='v-num v-23'>23&nbsp;</span>কিন্তু গিদিয়োন বললেন, “স্বয়ং প্রভুই তোমাদের রাজা| আমি বা আমার পুত্র তোমাদের শাসন করব না|” </span></div>
<div class='p'>
<span class='v JG8_24' data-id='JG8_24'><span class='v-num v-24'>24&nbsp;</span>ইস্রায়েলীয়রা যাদের পরাজিত করেছিল, তাদের মধ্যে কিছু লোক ছিল ইশ্মায়েল বংশীয়| এরা সোনার দুল পরত| গিদিয়োন ইস্রায়েলীয়দের বললেন, “আমার জন্য তোমরা একটা কাজ করো| যুদ্ধের সময় তোমরা তো অনেক জিনিসই পেয়েছিলে| তার থেকে তোমরা প্রত্যেকেই আমাকে একটি করে কানের দুল দিয়ে দাও|” </span></div>
<div class='p'>
<span class='v JG8_25' data-id='JG8_25'><span class='v-num v-25'>25&nbsp;</span>ইস্রায়েলবাসীরা বলল, “তুমি যা চাইছ আমরা তা খুশি হয়েই দেব|” এই বলে তারা মাটির ওপর একটা কাপড় পেতে দিল| প্রত্যেকে সেই কাপড়ের ওপর একটি করে দুল ফেলে দিল| </span>
<span class='v JG8_26' data-id='JG8_26'><span class='v-num v-26'>26&nbsp;</span>সেই সব দুল জড়ো করা হলে তাদের ওজন হল প্রায় 43 পাউণ্ড| এছাড়াও গিদিয়োনকে ইস্রায়েলীয়রা অন্যান্য উপহার দিয়েছিল| চাঁদের মতো, অশ্রুবিন্দুর মতো দেখতে জড়োযা গয়নাও তারা তাকে দিয়েছিল| আর দিয়েছিল বেগুনী রঙের পোশাক| মিদিয়নরা এইসব জিনিস ব্যবহার করত| মিদিয়ন রাজাদের উটের শেকলও তারা তাকে দিয়েছিল| </span></div>
<div class='p'>
<span class='v JG8_27' data-id='JG8_27'><span class='v-num v-27'>27&nbsp;</span>গিদিয়োন সেই সোনা দিয়ে একটা এফোদ তৈরী করলেন| তাঁর নিজের শহর অফ্রাতে সেই এফোদকে তিনি স্থাপন করলেন| সমস্ত ইস্রায়েলীয়রা এফোদটিকে পূজা করেছিল| এইভাবে তারা ঈশ্বরের প্রতি বিশ্বস্ত থাকল না, কারণ তারা এফোদের পূজা করেছিল| এটা গিদিয়োন এবং তার পরিবারের কাছে একটা ফাঁদের মত হল এবং তাদের দিয়ে পাপ কাজ করালো| </span></div>
<div class='s'>গিদিয়োনের মৃত্যু </div>
<div class='p'>
<span class='v JG8_28' data-id='JG8_28'><span class='v-num v-28'>28&nbsp;</span>মিদিয়নদের বাধ্য হয়েই ইস্রায়েলীয়দের প্রভুত্ব মেনে নিতে হল| ওরা আর কোন অশান্তি করল না| 40 বছর ধরে দেশে শান্তি ছিল| যতদিন গিদিয়োন বেঁচেছিল ততদিন পর্যন্ত শান্তি ছিল| </span></div>
<div class='p'>
<span class='v JG8_29' data-id='JG8_29'><span class='v-num v-29'>29&nbsp;</span>যোয়াশের পুত্র যিরুব্বাল অতঃপর গিদিয়োন দেশে গেলেন| </span>
<span class='v JG8_30' data-id='JG8_30'><span class='v-num v-30'>30&nbsp;</span>তাঁর ছিল 70টি সন্তান, অনেকগুলি বিয়ে করেছিলেন বলেই তাঁর এতগুলো সন্তান| </span>
<span class='v JG8_31' data-id='JG8_31'><span class='v-num v-31'>31&nbsp;</span>শিখিমে গিদিয়োনের একজন উপপত্নী থাকত| তার গর্ভে গিদিয়োনের একটি পুত্র হল| গিদিয়োন তার নাম রাখলেন অবীমেলক| </span></div>
<div class='p'>
<span class='v JG8_32' data-id='JG8_32'><span class='v-num v-32'>32&nbsp;</span>যোয়াশের পুত্র গিদিয়োন বৃদ্ধ বয়সে মারা গেলেন| যোয়াশের সমাধিস্থলেই তাঁকে কবর দেওয়া হল| সেই সমাধিটি অফ্রা শহরে অবস্থিত যেখানে অবীয়েষর পরিবার বাস করে| </span>
<span class='v JG8_33' data-id='JG8_33'><span class='v-num v-33'>33&nbsp;</span>গিদিয়োনের মৃত্যুর পর ইস্রায়েলীয়রা আবার ঈশ্বরকে ভুলে গেল| তারা বালের ভক্ত হয়ে গেল| তারা বাল বরীত্‌কে তাদের দেবতা মেনে নিল| </span>
<span class='v JG8_34' data-id='JG8_34'><span class='v-num v-34'>34&nbsp;</span>তারা তাদের প্রভু ঈশ্বরকে ভুলে গেল| অথচ তিনিই তাদের চারিদিকের শত্রুদের হাত থেকে রক্ষা করেছিলেন| </span>
<span class='v JG8_35' data-id='JG8_35'><span class='v-num v-35'>35&nbsp;</span>যিরুব্বাল (গিদিয়োন) পরিবারের অনুগত হয়ে তারা আর রইল না| সে তাদের যথেষ্ট উপকার করলেও তারা তাকে মনে রাখল না| </span></div></div>
<div class='footnotes'>

</div>
<div class='footer'><div class='nav'>
<a class='prev' href='JG7.html'></a>
<a class='home' href='index.html'></a>
<a class='next' href='JG9.html'></a>
</div></div>
</body></html>
