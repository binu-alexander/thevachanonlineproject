<!DOCTYPE html>
<html><head><meta charset='UTF-8' />
<meta name='viewport' content='width=device-width, initial-scale=1.0, user-scalable=no' />
<title>পবিত্র বাইবেল 1 রাজাবলি 11</title>
<link href='mukti.css' rel='stylesheet' />
<link href='fallback.css' rel='stylesheet' />
</head><body dir='ltr' class='section-document'>
<div class='header'><div class='nav'>
<a class='home' href='index.html'>  </a><a class='location mukti' href='K1.html'> 1 রাজাবলি 11 </a>
<a class='prev' href='K110.html'>  </a>
<a class='next' href='K112.html'>  </a>
</div></div>
<div class='chapter section K111 ben2006 ben K1 mukti' dir='ltr' data-id='K111' data-nextid='K112' data-previd='K110' lang='bn'> 

<div class='c'>11</div>
<div class='s'>শলোমন ও তাঁর বহু পত্নী </div>
<div class='p'>
<span class='v K111_1' data-id='K111_1'><span class='verse1 v-num v-1'>1&nbsp;</span>রাজা শলোমন নারীদের সান্নিধ্য পছন্দ করতেন| তিনি এমন অনেক মহিলাকে ভালোবেসে ছিলেন যারা ইস্রায়েলের বাসিন্দা নয়| মিশরের ফরৌণের কন্যা ছাড়াও শলোমন হিত্তীয়, মোয়াবীয়া, অম্মোনীয়া, ইদোমীয়া, সীদোনীয়া প্রভৃতি অনেক বিজাতীয় রমণীকে ভালোবাসতেন| </span>
<span class='v K111_2' data-id='K111_2'><span class='v-num v-2'>2&nbsp;</span>অতীতে প্রভু ইস্রায়েলের লোকদের এ ব্যাপারে সতর্ক করে দিয়ে বলেছিলেন, “তোমরা অন্য দেশের লোকদের বিয়ে করবে না, কারণ তাহলে ওরা তাদের মূর্ত্তিকে পূজা করতে তোমাদের প্রভাবিত করবে|” কিন্তু তা সত্ত্বেও শলোমন বিজাতীয় রমনীদের প্রেমে পড়েন| </span>
<span class='v K111_3' data-id='K111_3'><span class='v-num v-3'>3&nbsp;</span>শলোমনের 700 জন স্ত্রী ছিল| (যারা সকলেই অন্যান্য দেশের নেতাদের কন্যা|) এছাড়াও তাঁর 300 জন ক্রীতদাসী উপপত্নী ছিল| শলোমনের পত্নীরা তাঁকে ঈশ্বর বিমুখ করে তুলেছিল| </span>
<span class='v K111_4' data-id='K111_4'><span class='v-num v-4'>4&nbsp;</span>শলোমনের তখন বয়স হয়েছিল, স্ত্রীদের পাল্লায় পড়ে তিনি অন্যান্য মূর্ত্তির পূজা করতে শুরু করেন| তাঁর পিতা রাজা দায়ুদের মতো একনিষ্ঠ ভাবে শলোমন শেষ পর্যন্ত প্রভুকে অনুসরণ করেন নি| </span>
<span class='v K111_5' data-id='K111_5'><span class='v-num v-5'>5&nbsp;</span>শলোমন সীদোনীয় দেবী অষ্টোরত এবং অম্মোনীয়দের ঘৃণ্য পাষাণ মূর্ত্তি মিল্কমের অনুগত হন| </span>
<span class='v K111_6' data-id='K111_6'><span class='v-num v-6'>6&nbsp;</span>অতএব শলোমন প্রভুর সামনে ভুল কাজ করলেন| তিনি পুরোপুরি প্রভুর শরণাগত হননি যে ভাবে তাঁর পিতা দায়ুদ হয়েছিলেন| </span></div>
<div class='p'>
<span class='v K111_7' data-id='K111_7'><span class='v-num v-7'>7&nbsp;</span>এমনকি তিনি মোয়াবীয়দের ঘৃণ্য মূর্ত্তি কমোশের আরাধনার জন্য জেরুশালেমের পাশেই পাহাড়ে একটা জায়গা বানিয়ে দিয়েছিলেন| ঐ একই পাহাড়ে তিনি ঐ ভয়ংকর মূর্ত্তির আরাধনার জন্যও একটি জায়গা বানিয়ে ছিলেন| </span>
<span class='v K111_8' data-id='K111_8'><span class='v-num v-8'>8&nbsp;</span>এই ভাবে রাজা শলোমন তাঁর প্রত্যেকটি ভিন্দেশী স্ত্রীর আরাধ্য মূর্ত্তির জন্য একটি করে পূজোর জায়গা করে দেন, আর তাঁর স্ত্রীরা ধূপধূনো দিয়ে সেই সব জায়গায় তাদের মূর্ত্তিসমূহের কাছে বলিদান করত| </span></div>
<div class='p'>
<span class='v K111_9' data-id='K111_9'><span class='v-num v-9'>9&nbsp;</span>এই ভাবে রাজা শলোমন প্রভু, ইস্রায়েলের ঈশ্বরের কাছ থেকে দূরে সরে গিয়েছিলেন| সুতরাং প্রভু শলোমনের প্রতি খুব ক্রুদ্ধ হলেন| তিনি দুবার শলোমনকে দেখা দিয়ে, </span>
<span class='v K111_10' data-id='K111_10'><span class='v-num v-10'>10&nbsp;</span>তাঁকে অন্য মূর্ত্তির পূজা করতে নিষেধ করা সত্ত্বেও শলোমন সেই নিষেধ মানেন নি| </span>
<span class='v K111_11 K111_12' data-id='K111_11'><span class='v-num v-11-12'>11-12&nbsp;</span>তখন প্রভু শলোমনকে বললেন, “শলোমন, তুমি চুক্তি ভঙ্গ করেছ| তুমি আমার আদেশ মেনে চলো নি| আমিও কথা দিলাম তোমার রাজত্ব তোমার কাছ থেকে ছিনিয়ে নেব এবং আমি তা তোমার কোন একটি ভৃত্যের হাতে তুলে দেব| কিন্তু যেহেতু আমি তোমার পিতা দায়ুদকে ভালোবাসতাম আমি তোমার জীবদ্দশায় তোমার রাজ্য তোমার কাছ থেকে ছিনিয়ে নেব না| তোমার সন্তান রাজা না হওয়া পর্যন্ত আমি অপেক্ষা করব| আর তারপর আমি তার কাছ থেকে এই রাজত্ব কেড়ে নেব| </span>
<span class='v K111_13' data-id='K111_13'><span class='v-num v-13'>13&nbsp;</span>তবে আমি তার কাছে থেকে গোটা রাজত্ব কেড়ে নেব না, তার শাসন করার জন্য একটি পরিবারগোষ্ঠী রেখে দেব| দায়ুদের কথা ও জেরুশালেমের কথা ভেবেই আমি এই অনুগ্রহ করব| কারণ দায়ুদ আমার পরম অনুগত সেবক ছিল| আর তাছাড়া এই জেরুশালেম শহরকে আমি নিজেই বেছে নিয়েছিলাম|” </span></div>
<div class='s'>শলোমনের শত্রুপক্ষ </div>
<div class='p'>
<span class='v K111_14' data-id='K111_14'><span class='v-num v-14'>14&nbsp;</span>সে সময় প্রভু ইদোমীয় হদদকে শলোমনের শত্রু করে তুললেন| হদদ ছিলো ইদোমের রাজপরিবারের সন্তান| </span>
<span class='v K111_15' data-id='K111_15'><span class='v-num v-15'>15&nbsp;</span>এক সময় দায়ুদ ইদোমকে পরাজিত করেছিলেন| তাঁর সেনাবাহিনীর প্রধান যোয়াব তখন ইদোমে নিহতদের কবর দিতে যান| সে সময় ইদোমে অবশিষ্ট যারা জীবিত ছিল যোয়াব তাদেরও হত্যা করেছিলেন| </span>
<span class='v K111_16' data-id='K111_16'><span class='v-num v-16'>16&nbsp;</span>যোয়াব ও ইস্রায়েলের লোকরা সে সময়ে 6 মাস ইদোমে ছিলেন| এইসময়ে তারা সমস্ত ইদোমীয়দের হত্যা করেন. </span>
<span class='v K111_17' data-id='K111_17'><span class='v-num v-17'>17&nbsp;</span>সে সময়ে হদদ ছিল নেহাতই শিশু| সে মিশরে পালিয়ে যায়| তার পিতার কিছু ভৃত্যও তখন তার সঙ্গে গিয়েছিল| </span>
<span class='v K111_18' data-id='K111_18'><span class='v-num v-18'>18&nbsp;</span>মিদিয়ন পার হয়ে তারা পারণে গিয়ে পৌঁছলে আরো কিছু লোক তাদের সঙ্গে যোগ দেয়| তারপর এই গোটা দলটি মিশরে গিয়ে ফরৌণের সাহায্য প্রার্থনা করল| ফরৌণ হদদকে একটা বাড়ি ও কিছু জমি ছাড়াও তার খাবার-দাবার দেখাশোনার ব্যবস্থা করেন| </span></div>
<div class='p'>
<span class='v K111_19' data-id='K111_19'><span class='v-num v-19'>19&nbsp;</span>ফরৌণ হদদকে খুবই পছন্দ করতেন| তিনি তাঁর শালীর সঙ্গে হদদের বিয়ে দিয়েছিলেন| (রাণী তহপনেষ ফরৌণের স্ত্রী ছিলেন|) </span>
<span class='v K111_20' data-id='K111_20'><span class='v-num v-20'>20&nbsp;</span>ফরৌণের স্ত্রী তহপনেষের বোনকে হদদ বিয়ে করার পর গনুবৎ নামে তার একটি পুত্র হয়| রাণী তহপনেষ গনুবৎকে ফরৌণের প্রাসাদে তাঁর নিজের সন্তানদের সঙ্গে মানুষ হতে দিয়েছিলেন| </span></div>
<div class='p'>
<span class='v K111_21' data-id='K111_21'><span class='v-num v-21'>21&nbsp;</span>এদিকে মিশরে থাকাকালীন হদদ দায়ুদের মৃত্যু সংবাদ পেল| সেনাপতি যোয়াবের মৃত্যুর খবরও তার কানে পৌঁছাল| তখন হদদ ফরৌণকে বলল, “আমাকে আমার নিজের দেশের বাড়িতে ফিরে যেতে দিন|” </span></div>
<div class='p'>
<span class='v K111_22' data-id='K111_22'><span class='v-num v-22'>22&nbsp;</span>কিন্তু ফরৌণ তার উত্তরে বললেন, “আমি তোমাকে এখানে তোমার যা কিছু প্রয়োজন তা দিয়েছি| তবু কেন তুমি তোমার নিজের দেশে ফিরে যেতে চাইছ?” </span></div>
<div class='p'>
<span class='v K111_22' data-id='K111_22'>হদদ মিনতি করে বলল, “দয়া করে আমায় বাড়িতে ফিরতে দিন|” </span></div>
<div class='p'>
<span class='v K111_23' data-id='K111_23'><span class='v-num v-23'>23&nbsp;</span>ইলিয়াদার পুত্র রষোণকেও ঈশ্বর শলোমনের শত্রু করে তুলেছিলেন| রষোণ তার মনিব সোবার রাজা হদদেষরের কাছ থেকে পালিয়ে এসেছিল| </span>
<span class='v K111_24' data-id='K111_24'><span class='v-num v-24'>24&nbsp;</span>দায়ুদ সোবার সেনাবাহিনীকে যুদ্ধে হারানোর পর রষোণ কিছু লোকদের জোগাড় করে একটা ছোট সেনাবাহিনীর প্রধান হয়ে বসেন| এরপর রষোণ দম্মেশকে গিয়ে সেখানকার রাজা হন| </span>
<span class='v K111_25' data-id='K111_25'><span class='v-num v-25'>25&nbsp;</span>রষোণ অরামে রাজত্ব করতেন ও ইস্রায়েলের প্রতি তাঁর তীব্র বিদ্বেষ ছিল| সে কারণে শলোমনের জীবদ্দশায় রষোণ ইস্রায়েলের সঙ্গে শত্রুতা করেছিলেন| রষোণ ও হদদ দুজনেই ইস্রায়েলে নানান ঝামেলা পাকিযেছিলেন| </span></div>
<div class='p'>
<span class='v K111_26' data-id='K111_26'><span class='v-num v-26'>26&nbsp;</span>নবাটের পুত্র যারবিয়াম ছিল শলোমনের জনৈক ভৃত্য| সরেদানিবাসী যারবিয়াম ছিল ইফ্রয়িমীয় পরিবারগোষ্ঠীর লোক| তার বিধবা মায়ের নাম ছিল সরূয়া| এই যারবিয়ামও রাজার বিপক্ষে যোগ দিয়েছিল| </span></div>
<div class='p'>
<span class='v K111_27' data-id='K111_27'><span class='v-num v-27'>27&nbsp;</span>এই হল সেই গল্প, কেন যারবিয়াম রাজার বিরুদ্ধে গেল| শলোমন তখন মিল্লো নির্মাণ করছিলেন এবং দায়ুদ, তাঁর পিতার নামে শহরের দেওয়াল গাঁথছিলেন| </span>
<span class='v K111_28' data-id='K111_28'><span class='v-num v-28'>28&nbsp;</span>যারবিয়াম যথেষ্ট শক্তসমর্থ ছিল এবং শলোমন দেখলেন যে তরুণটি একজন সুদক্ষ কর্মী| তখন তিনি যারবিয়ামকে যোষেফ পরিবারগোষ্ঠীর কর্মীদের অধ্যক্ষ করে দিলেন| </span>
<span class='v K111_29' data-id='K111_29'><span class='v-num v-29'>29&nbsp;</span>এক দিন যখন যারবিয়াম জেরুশালেম থেকে বাইরে যাচ্ছিল তখন শীলোনীয় ভাববাদী অহিয়ের সঙ্গে তার পথে দেখা হল| অহিয় একটি নতুন জামা পরেছিলেন| </span></div>
<div class='p'>
<span class='v K111_30' data-id='K111_30'><span class='v-num v-30'>30&nbsp;</span>সেই জনশূন্য প্রান্তরে অহিয় তাঁর নতুন জামাটিকে ছিঁড়ে বারোটি টুকরো করেন| </span>
<span class='v K111_31' data-id='K111_31'><span class='v-num v-31'>31&nbsp;</span>তারপর যারবিয়ামকে বললেন, “জামার 10টি টুকরো তোমার নিজের জন্য নাও| প্রভু ইস্রায়েলের ঈশ্বর বলেছেন, ‘আমি শলোমনের কাছ থেকে রাজ্য কেড়ে নিয়ে তোমায় 10টি পরিবারগোষ্ঠী দিয়ে দেব| </span>
<span class='v K111_32' data-id='K111_32'><span class='v-num v-32'>32&nbsp;</span>আমি দায়ুদের উত্তরপুরুষদের শুধুমাত্র একটি পরিবারগোষ্ঠীর ওপর শাসন করতে দেব| আমার পরমভক্ত দায়ুদ ও জেরুশালেমের মুখের দিকে তাকিয়ে আমি এটুকু করব| ইস্রায়েলের সমস্ত পরিবারগোষ্ঠীর থেকে আমিই স্বয়ং জেরুশালেমকে বেছে নিয়েছিলাম| </span>
<span class='v K111_33' data-id='K111_33'><span class='v-num v-33'>33&nbsp;</span>আমি শলোমনের কাছ থেকে রাজত্ব কেড়ে নেব কারণ শলোমন আমার উপাসনা বন্ধ করেছে| শলোমন সীদোনীয়দের মূর্ত্তি অষ্টোরত, মোয়াবীয়দের মূর্ত্তি কমোশ ও আম্মোনীয়দের মিলকমের আরাধনা করছে| শলোমন ভালো ও সঠিক কাজ করা বন্ধ করে দিয়েছে| সে আর এখন আমার বিধি ও আদেশ মেনে চলে না| ওর পিতা দায়ুদ যে ভাবে জীবনযাপন করেছিল শলোমন আর সে ভাবে জীবনযাপন করে না| </span>
<span class='v K111_34' data-id='K111_34'><span class='v-num v-34'>34&nbsp;</span>একারণেই আমি শলোমনের পরিবারের হাত থেকে রাজ্য কেড়ে নেব| কিন্তু আমার একনিষ্ঠ ভক্ত শলোমনের পিতা দায়ুদের কথা মনে রেখে শলোমনকে তার বাকী জীবনটুকু শাসক থাকতে দেব| </span>
<span class='v K111_35' data-id='K111_35'><span class='v-num v-35'>35&nbsp;</span>তবে তার পুত্রের হাত থেকে আমি অবশ্যই রাজত্ব নিয়ে নেব| আর তারপর তার থেকে দশটি পরিবারগোষ্ঠী যারবিয়াম তোমাকে শাসন করতে দেব| </span>
<span class='v K111_36' data-id='K111_36'><span class='v-num v-36'>36&nbsp;</span>শলোমনের সন্তান একটি পরিবারগোষ্ঠীর ওপর শাসন করবে| কারণ জেরুশালেমে যে শহরটি আমার নিজের বলে আমি বেছে নিয়েছিলাম সব সময়ই দায়ুদের কোনো উত্তরপুরুষ তা শাসন করবে| </span>
<span class='v K111_37' data-id='K111_37'><span class='v-num v-37'>37&nbsp;</span>কিন্তু, তা বাদে, আমি তোমায় তোমার চাহিদা মত আর সমস্ত কিছুরই ওপর শাসন করতে দেব| তুমি ইস্রায়েলের উত্তর রাজ্যগুলি শাসন করবে| </span>
<span class='v K111_38' data-id='K111_38'><span class='v-num v-38'>38&nbsp;</span>যদি তুমি সৎ‌ পথে থেকে আমার নির্দেশ মেনে চলো, তাহলেই আমি তোমার জন্য এই সব করব| তুমি যদি দায়ুদের মতো আমার বিধি ও আদেশ মেনে চলো তাহলে আমি তোমার পাশে থাকব এবং তোমার বংশকে রাজবংশে পরিণত করব, যেমন আমি দায়ুদের জন্য করেছিলাম| ইস্রায়েল আমি তোমার হাতে তুলে দেব| </span>
<span class='v K111_39' data-id='K111_39'><span class='v-num v-39'>39&nbsp;</span>শলোমনের কৃতকার্যের জন্যই আমি দায়ুদের বংশধরদের শাস্তি দেব, তবে অবশ্যই তা বরাবরের জন্য নয়|’ ” </span></div>
<div class='s'>শলোমনের মৃত্যু </div>
<div class='p'>
<span class='v K111_40' data-id='K111_40'><span class='v-num v-40'>40&nbsp;</span>শলোমন যারবিয়ামকে হত্যা করার চেষ্টা করলেন| কিন্তু যারবিয়াম তখন মিশরে পালিয়ে গেল এবং শলোমনের মৃত্যু পর্যন্ত যারবিয়াম মিশররাজ শীশকের আশ্রয়ে ছিল| </span></div>
<div class='p'>
<span class='v K111_41' data-id='K111_41'><span class='v-num v-41'>41&nbsp;</span>শলোমন তার শাসন কালে বহু বড় বড় কাজ করেছিলেন| সে সব কথা <span class='bk'>শলোমনের ইতিহাস</span> গ্রন্থে লিপিবদ্ধ আছে| </span>
<span class='v K111_42' data-id='K111_42'><span class='v-num v-42'>42&nbsp;</span>শলোমন জেরুশালেমের অন্তর্গত ইস্রায়েলে 40 বছর রাজত্ব করেছিলেন| </span>
<span class='v K111_43' data-id='K111_43'><span class='v-num v-43'>43&nbsp;</span>তারপর তিনি যখন মারা গেলেন তাঁকে দায়ুদ শহরে সমাধিস্থ করা হল| এরপর রাজা হলেন শলোমনের পুত্র রহবিয়াম| </span></div></div>
<div class='footnotes'>

</div>
<div class='footer'><div class='nav'>
<a class='prev' href='K110.html'></a>
<a class='home' href='index.html'></a>
<a class='next' href='K112.html'></a>
</div></div>
</body></html>
